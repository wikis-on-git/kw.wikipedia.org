Kerneweger hag onan a hembronkoryon an [[Dasserghyans Kernewek]] o '''Ralph Saint Vincent Allin-Collins''' (1878 - 11 Ebrel 1948). 

Genys avel Ralph St Vincent Allin yn 1878 yn Lewisham, [[Loundres]] dhe John Henry Allin, panner a Gernow, hag Anna Maria Richmond, myrgh brager. Pan veu bloodh, an teylu a wayas dhe dreveglos ogas dhe Boulogne, [[Pow Frynk]]. Ev a leveris na gewsi [[Sowsnek]] bys dhe dhewdhek bloodh, mes ev a dhyskas Frynkek ena.

Treylyas galwesik o herwydh niveryans 1911, ow triga ogas dhe Regent Street. Ev a dhemedhas Marie Eulalie Mommens (1884-1951) mis Gwynngala 1915 yn Loundres. Y'n 1920ow ev a dhallathas dyski yethow Keltek. Ev a wodhya Iwerdhonek ha nebes Bretonek. Ev a lavasas ev dhe glewes an yeth Kernewek kowsys gans y deylu pan veu yowynk (kyn feu y das a Gylgh, yn Kledhbarth Kernow), ha dell wrug dyski an lavar hengovek 'This little piggy' yn Kernewek dhyworth den koth, Martin Uren y hanow (1813-1898), yn [[Lannergh]].  Yn neb kas ev a dhyskas Kernewek dhe glass yn Loundres. Allin-Collins a ynias war an yeth kowsys yn y glass, ow previ y vos possybyl der y ensampel y honan. 

Yn 1927 ev a dhyllas '' 'A Cornish Grammar' ''. Y'n gwettha prys, breusys veu y lyver awos bos kammgemeryansow ynno. Ev a skrifas niver a hwedhlow berr rag paperyow nowydh kepar ha'n ''St Ives Times'', ''Bodmin Guardian'' ha'n ''Western Weekly News'', ha dyllys veu nebes hwedhlow berr ganso y'n lyver '' 'An Den ha'y Dheu Wreg' '' golegys gans [[Robert Morton Nance]]. Gwrys avel bardh Gorsedh Breten Vyghan 10 Gwynngala 1928 gans an hanow bardhek {{bardh|bardhek=Lokmaria Ker}}, hag ena yn 1933 enorys veu avel bardh [[Gorsedh Kernow]] der apposyans gans an hanow {{bardh|bardhek=Halwyn}}.

Synsys yw moy a dhyllansow ganso yn Lyverva Kenedhlek Kembra, dedhyes 1928, kepar ha '' 'Clappiansow an Treghas Treus' '' ha '' 'Davydd Trewortha ('An improbable tale of love and war')' ''. Halwyn a skrifa lytherow dhe verdh erel owth usya aga henwyn bardhek kepar ha 'Bras y Golon' (William Benjamin Tregoning Hooper), kyns y vos degemeres dhe'n Orsedh hogen.
