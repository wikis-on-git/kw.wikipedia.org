[[Restren:Trethosa Chapel - geograph.org.uk - 228828.jpg|skeusennik|Chapel Trewydhosa.]]
'''Reginald John Clemo''' ('''Jack Clemo / Pryvyth an Pri''') (11 mis Meurth 1916 – 25 mis Gortheren 1994) o pryvydh ha skrifer a-dhyworth pluw [[Eglosstefan yn Branel]] ogas dhe [[Austol|Sen Ostell]], [[Kernow]] a esa junyes yn fenowgh gans Kernow ha y grysyans [[Kristoneth|Kristyon]]. Yth esa y ober prederys avel gwelesigethek hag y feu awenys gans tirwedh garow Kernow.<ref>https://www.jrank.org/literature/pages/3623/Jack-Clemo-(Jack-Reginald-John-Clemo).html</ref> Mab fornyer pri o, ha'y vamm, Eveline Clemo (Polmounter kyns † 1977), o angesfurvyer laghasek. 

== Bewnans a-varr ==
Ledhys a veu tas Clemo orth diwedh Kensa Bresel an Bys ha megys a veu gans y vamm hag yth esa gensi delanwes gwarthevyek warnodho. Y feu adhyskys yn skol an treveglos, mes wosa y 13<sup>ves</sup> bloodh y stoppyas y adhyskans formel gans dallathvos y dhelni. Y teuth bodhar a-dro dh'y 20<sup>ves</sup> bloodh, ha dall nebes 19 bledhen a-wosa yn 1955. An mongleudhyow ha hwelyow pri china a-dro dhe'n arenebedh le may tevis ev a omdhiskwedhas yn krev yn y ober.

== Resegva liennek ==
Ober a-varr Clema a veu dyllys gans gwask leel, mes y resegva skrifa gwir a dhallathas gans y romans ''Wilding Graft'' (Lavur Anwonedhys) a dhyllas gans Chatto and Windus yn 1948, ow kwaynya Atlantic Award. Hemma a veu holyes gans y omvewskrif ''Confessions of a Rebel'' (Avowansow Rebel) yn 1949, a selyas Clemo avel skrifer marthek ha derowel. Clemo a dhisplegyas pella avel skrifer hag yn 1951 y tyllas y gensa kuntel ''The Clay Verge'' (An Amal Pri). Gorrys yn tirwedh sogh, an bardhonegow a ros nerthow natur hag oberansow gras kales-gwaynyes. Y recevas aswonvos kenedhlek rag an kensa tro dres The Festival of Britain (Gool Breten) le may feu res gwober liennek.

Yn 1970 y feu ordenys bardh a [[Gorsedh Kernow|Orsedh Kernow]] gans titel ''Pryvyth an Pri''. Yn 1981, ha 65 bloodh, y recevas doktorieth liennek enor a-dhyworth [[Pennskol Keresk]].

== Demedhyans ==
Pur gryjyk o Clemo hag y krysyas y vos hwans Duw ragdho dhe dhemedhya. Byttegyns nyns o kyns ev dhe dhrehedhes y 50ow a-varr pan vetyas ha dhana demedhya Ruth Peaty a-dhyworth Weymouth yn 1968. Wosa y dhemedhyans yn 1968 y hyllas trovya amal skaffa yn bewnans hag yn y vardhonieth. Y gerensa rag Ruth yw gwithys war gartennow romansek bian a skrifas ragdhi pub bledhen.

== Itali ==
Chanj anwortys yn y skrifa a hwarva wosa dew viaj dhe [[Itali]] diwedhes yn y vewnans. Yn 1987 y kodrigas orth Gweneseg ha dhana, hwegh bledhen a-wosa, y viajyas dhe Florence. Hemm a hevelis dhe dhalleth gwersyow lieskweyth liwussa, owth omjunya drama personel bewnans y honan gans skub kryjyans, gonisogeth, tirwedh hag istori Itali. Yn ''Heretic in Florence'' y lever yn-kever fler an avon Arno segh ha'y wellheans, orth y dhiskwedhes avel metafor rag livreson y honan a art difeyth.

== Mernans hag a-wosa ==
Clemo a verwis yn Weymouth war 25 mis Gortheren 1994, dhe 78 bloodh.

Yma y baperyow personel ha liennek, lytherow, ha mammskrifow a yeth plen ha bardhonieth gwithys gans Pennskol Keresk.

Yn 1995 y feu dallathys Kestif Bledhennek Bardhonieth Jack Clemo gans an Arts Centre Group wosa degemeres legaci a-dhyworth stat Jack Clemo.

Yn bledhynnyow diwedhes y feu dastardh a les yn Jack Clemo, hembronkys gans skrifer ha golegor Luke Thompson. Hemm a ledyas dhe dhyllans a lyvrow nowyth: ''Selected Poems''  (Enitharmon, 2015), ''A Proper Mizz-Maze'' (Francis Boutle, 2016), ha ''The Clay Dump'' (Guillemot Press, 2016). Plassen a vardhonieth Clemo ''Clay Hymnal'' gorrys dhe ilow gwerin Jim Causley a veu dyllys yn 2016, ha'n kensa bewskrif kowal a Jack Clemo, ''Clay Phoenix'' (Ally Press, 2016), skrifys gans Luke Thompson, a veu dyllys y'n keth bledhen.

== Gorthargyans wosa mernans ==
Kyns chi Jack Clemo a veu distuys gans Kompani Pri China Goonvian war 6 mis Gwynngala 2005 dhe wul le rag arbrovjiow nowyth. Hemm a vrosas lies sorr gans tus leel ha gans skoodhyoryon an pryvydh, re drigsa rag brassa rann y vewnans y'n dyji, marnas an diwettha 10 bledhen wosa movya dhe Weymouth yn 1984.

== Oberow ==

=== Bardhonieth ===

* ''The Clay Verge'' (1951)
* ''The Map of Clay'' (1961)
* ''Cactus on Carmel'' (1967)
* ''The Echoing Tip'' (1971)
* ''Broad Autumn'' (1975)
* ''A Different Drummer'' (1986)
* ''Selected Poems'' (1988) <nowiki>ISBN 1-85224-052-0</nowiki>
* ''Approach to Murano'' (1993, Bloodaxe Books)
* ''The Cured Arno'' (1995, Bloodaxe Books)
* ''The Awakening – Poems Newly Found'' (golegys gans John Hurst, Alan M. Kent hag Andrew C. Symons)
* ''Selected Poems'' (2015, golegys gans Luke Thompson, komendyes gans Rowan Williams, Enitharmon)

=== Romansow ===

* ''Wilding Graft'' (1948) <nowiki>ISBN 0-907746-17-9</nowiki>
* ''The Shadowed Bed'' (1986)
* ''The Clay Kiln'' (2000) <nowiki>ISBN 1-900147-20-3</nowiki>

=== Feythyel ===

* ''Confession of a Rebel'' (1949) omvewskrif
* ''The Invading Gospel'' (1958) duwonieth
* ''The Marriage of a Rebel'' (1988) <nowiki>ISBN 0-340-48895-6</nowiki>

[[Klass:Mernansow 1994]]
[[Klass:Skriforyon gernowek]]
