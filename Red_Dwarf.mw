[[Restren:Red Dwarf - Series 1 logo.png|skeus|Red Dwarf(1992-99]]
'''Red Dwarf''' yw towlenn pellwolok [[Fugieth Skiensel|fugieth skiensel]] komedi a veu skrifys gans Rob Grant ha Doug Naylor ha darlesys gans BBC 2 yntra 1988 ha 1999 ha gans Dave wosa 2009.
===Hwedhel===
Yth yw hwedhel a-dro dhe ''Red Dwarf'', sterlester bras ha gwrys rag balweyth. Wosa droglam a ladhas oll an dus ynno (marnas Dave Lister neb a veu rewys yn termyn fast rag kessydhyans), an sterlester (lewys gans y jynn-amontya Holly) eth dhe-ves diworth an Norvys drefenn bos radyoweythresek.
Wosa tri milvil blydhen an sterlester yw salow arta ha Lister a yll bos livrys. Ynwedh, Holly a yll gul tewlel imach unn den diworth oll an para lester, gans oll y skiens, amovyans, hag omdhegyans. An imach ma yw kepar ha den, mes heb galloes tochya. Holly re wrug dewis imach Arnold Rimmer drefenn bos lies keskows yntra Rimmer ha Lister (mes nyns ens i kowetha).
Yth esa kath gans Lister. Hi o torrek ha kudhys ha hi a wrug treusvewa an droglam. Tri milvil blydhen a-wosa, yma unn den ''felis sapiens'' gesys. Heb hanow, ev yw henwys Cat gans an dus erell. 
Pan vyajons dhe Norvys i a vetya Kryten, robot-servyas dhe ''Nova 5'', sterlester arall gans para marow. Aga viaj pur hir a wra pesya...
===Tus===
Dave Lister (Craig Charles) yw diwettha den an Norvys martesen. Ev o teknegydh diek ha heb ughelwans kyns an droglam.
Arnold Rimmer (Chris Barrie) o teknegydh ynwedh, chif dhe Lister hepken. Yma revrons meur a sogodhyon ha dever dhodho hag ev re assayas dos ha bos soghek ughella lies tro. Ev a veu ladhys y'n droglam (hag o y fowt) mes ev yw imach lemmyn.
Cat (Danny John-Jules) yw den-kath, po ''felis sapiens''. Yth esa meur a'n dus na y'n sterlester, mes oll an erell re dhiberthas. Ev yw pur omgerensedhek hag omvodhek.
Holly (Norman Lovett ha Hattie Hayridge) yw jynn-amontya ''Red Dwarf'' gans enep den war skrin.
Kryten (David Ross y'n kynsa tro; Robert Llewellyn a-wosa) yw robot-servyas diworth an sterlester ''Nova 5'' mayth o oll an dus anodho marow.
