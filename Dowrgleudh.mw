[[Restren:Bude canal sea lock.JPG|thumb|right|Lokvor [[Dowrgleudh Porth Bud]] dhe'n porth y'n dre.]]
__TOC__
Dowrhyns o gwrys gans tus yw '''dowrgleudhyow'''. Del yw usys yth o dowrgleudhyow byldyes dhe garya gwara gans skathow po kreftow-dowr erel.

Y hwyllir devnydhya dowrgleudhyow dhe junya korfow a dhowr kepar ha loghow, moryow po avonyow. Unn ensampel a hemma yw an Dowrgleudh Panama a wra junya an [[Keynvor Hebask]] ha'n [[Keynvor Atlantek]].

Dowrgleudhyow a yll bos junyes avel rosweyth-sita, avel an ''[[gracht]]'' yn [[Amsterdam]].

==Nasyow==

Dowrgleudh sempel a gonsyst a gleudh eus lenwys a dhowr. Treweythyow res o dhe dhowrgleudhyow bos gwiskys gans pri po kestevyn. An argerdh a dhevnydh pri yw aswonys avel ''pollenna''.

Res yw dhe dhowrgleudhyow bos leven, hedhys yw hemma gans ow kul troghvaow ha tomennow. Dhe yskynna po diyskynna breow, lower a dhowrgleudhyow a dhevnydh lokyow a janj leven an dowr dhe dhrehevel po an skathow. Treweythyow yma lifts po plenow-golder devnydhyes awos aga bos a bris isella ha devnydhya le po na dowr.

Dowrgleudhyow a dreus avonyow, fordhow po nansow dre dhowrbonsow. An dowrbons gerys-gwella yw [[Dowrbons Pontcysyllte]] yn [[Kembra]] a dreus an [[Avon Dowrdiw]].

==Dowrgleudhyow an Ruwvaneth Unys==

Yma dew eghen kemmyn a dhowrgleudh y'n [[Ruwvaneth Unys]]; dowrgleudhyow-gorhel, rag skathow brassa ages lestri po gorholyon-kruws, ha dowrgleudhyow-ynn, rag skathow-ynn ha skathow-hir. Y hwyllir ranna'n dowrgleudhyow-ynn yn lower a eghennow erel, ow komprehendya: [[dowrgleudhyow efan]] ha [[dowrgleudhyow skath-keryn]]. 

Meur a dhowrgleudhyow an Ruwvaneth Unys yw dowrgleudhyow-ynn a dreus an tir yntra sitys bras kepar ha [[Loundres]], [[Birmingham]] ha [[Liverpool|Lyverpoul.]] Ensampel a dhowrgleudh-ynn yw an [[Dowrgleudh Monmouthshire ha Brecon]]. An dowrgleudhyow-gorhel a jun sitys avel [[Manchester|Mankeynyon]] dhe'n mor po avonow meur.

Yma 2,200 mildir a dhowrgleudhow y'n Ruwvaneth Unys a ober hedhyw. An hirra dowrgleudh yn [[Breten Veur]] yw [[Dowrgleudh Leeds ha Lyverpoul]], 127 mildir y hirder. Berra dowrgleudh Breten Veur yw [[Dowrgleudh Wardle]] yn [[Middlewich]], [[Cheshire|Cheshyr]], yw 154 troes-hys.

==Dowrgleudhyow yn Kernow==
[[Restren:Looe_Canal_-_geograph.org.uk_-_6095.jpg|thumb|right|Remenant Dowrgleudh Kesunyans Lyskerrys ha Logh ogas dhe Logh.]]

Yma dew vildir a dhowrgleudhow a ober yn [[Kernow]] war [[Dowrgleudh Porth Bud|Dhowrgleudh Porth Bud]], an dowrgleudh-ma yw devnydhyes gans tus owth usya kayakow, kanouyow ha skathow-dhelit yn-unnik a-der skathow-ynn. Yn y dhydh yth o Dowrgleudh [[Porth Bud]] 32 mildir yn hirder hag ev a dhiwedhas ogas dhe [[Lanstefan]], hedhyw ev a dhiwedh ogas dhe [[Helebridge]]. Yma dew lok war an dowrgleudh skath-hir ha plenow-goleder yn le lokyow dres an 30 mildir a dhowrgleudh skath-keryn yntra Helebridge, Lanstefan ha [[Holsworthy]].

Dowrgleudh aral yn Kernow o an [[Dowrgleudh Kesunyans Lyskerrys ha Logh]], ev eth a [[Lyskerrys]] der [[Avon Logh|Glynn Avon Logh]] dres 6 mildir dhe [[Logh]]. Yth esa 24 lok war an dowrgleudh, mes hedhyw nyns eus saw unn lok shyndyes a'n dowrgleudh ow remaynya ogas dhe Logh.

==== Rol a dhowrgleudhyow yn Kernow ====
* [[Dowrgleudh Porth Bud]]
* [[Dowrgleudh Kesunyans Lyskerrys ha Logh]]
* Dowrgleudh Parnall
* [[Dowrgleudh Porth]]
* Dowrgleudh Edyvean
