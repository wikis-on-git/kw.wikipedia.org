
[[Restren: FlorantVollant2006.jpg|alt=Florant Vollant|skeusennik|Kaner-skrifer Innu Florent Vollant ow performya y'n Lowarth Losowek yn Montreal yn Mis Hedra 2006]]

Duo rokk-gwerin a Ganada o '''Kashtin''' y'n 1980ow ha 1990ow. I a veu unn a'n bagasow ilow moyha sewen hag a vri a'n Kenedhlow Kynsa.

== Resegva ==
Furvyes veu an bagas yn 1984 gans Claude McKenzie ha Florent Vollant, dew ilewydh Innu a Maliotenam ryb an Dowr Saint Lawrence yn [[Kebek]]. Styr an hanow ''Kashtin'' yw "herdhwyns" y'n yeth Innu-aimun, mes y feu y'dhewisys drefen an lavaren Sowsnek "cashed in". Breusys veu gans erel i dhe hwilas rag sewena hag arghans. I a dhallathas avel bagas ow kana versyons kanow gans Pink Floyd, U2, Bob Dylan, Neil Young ha'n [[The Beatles|Beatles]] kyns skrifa ha performya aga hanow aga honan. Aga ilow o gans gis rokk-gwerin, mes gans tabouryow hengovek Innu (henwys makushan). Yn kettermyn, Vollant ha McKenzie a weresas fondya Innu Nikamu, gool ilow genesik.

Yn 1988 yth esens yn towlen bellwolok a-dro dhe bobel Innu.  Wosa henna askorrer Guy Trépanier a wovynnas i dhe rekordya aga huntiilow kynsa henwys ''Kashtin'' yn 1989 yn Montreal. Kyn feu rekordys an kuntilow na y'n yeth Innu-aimun, leverys gans 12,000 a bobel y'n Norvys yn unnik, yn skon an kuntilow a dheth dhe vos sewena meur yn Kebek, [[Greunland]]  ha Kanada Sowsnek ynwedh, destys avel platinom dewblek ha gwaynya Prix Félix rag An Gwella Kuntilow Kynsa.  "E Uassiuian" ha "Tshinanu" o kanow gerys da dhe'n bagas.

Yn 1990, an bagas eth war dorn sewen a Europa. I a dhrehedhas an deg kan a-wartha y'n Pow Frynk. 

Yn 1991, Kashtin a dhallathas aga thorn kynsa a-dreus Kanada y'n gwenton ha hav, ha dyllys o aga nessa kuntilow, ''Innu'', y'n kynnyav. Y teuth an gan "Ishkuess" ha bos an unn voyha sewen yn Kanada a'n kuntilow na, hag ynwedh aga unnik kan Sowsnek, versyon a "Son of the Sun" gans Willie Dunn. Henwys veu an kuntilow rag an Pewas Juno,  h.y ''Best World Beat Recording'' ha ''Best Roots and Traditional Album'' yn 1992.

Yn 1992, i a dhiskwedhas war dowlen bellwolok CBC Television, ''Ear to the Ground'', ha keskows pellwolok ''Indian Time II: Fly With Eagles''. An vledhen a sew, dalghennys veu McKenzie rag lewya aperys. Ev o y'n prison rak nebes misow 1994.

Dyllys veu aga tressa kuntilow yn 1994, ''Akua Tuta'', gans Columbia Records. Synsys o an gan Akua Tuta gans Robbie Robertson war y guntilow ''Music for The Native Americans''. Aga hanow veu war sonlerghyow an fylm ''Dance Me Outside'' ha'n towlennow pellwolok ''Northern Exposure'' ha ''Due South'', ha henwys o an kuntilow rag Pewas Juno yn 1995, h.y ''Best Aboriginal Recording''.

Wosa ''Akua Tuta'', Vollant a dheklaryas y dhe gara kemeres powes rag ilow. McKenzie a dhyllas y guntilow solo kynsa ''Innu Town'' yn 1996, hag y tehwelis Vollant yn 1999 gans kuntilow solo ''Nipaiamianan''. Ottomma diwedh aga resegva avel Kashtin, kyns i dhe weres ilewydh hip hop Samian war y versyon a "Tshinanu" yn 2010.

== Plasenskrif ==

* ''Kashtin'' (1989)
* ''Innu'' (1991)
* ''Akua Tuta'' (1994)

{{Dustuniow}}

[[Klass:Kanadians]]
[[Klass:Rock]]
