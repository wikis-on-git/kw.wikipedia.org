'''William Charles Daniel Watson''' po '''Tyrvab''' (25 Du 1886 - Hedra 1959) o lowarther, aghskrifer, kunteller skians ow tochya an yeth Kernewek ha den posek yn Dasserghyans an yeth. Genys veu yn Lannwythek (Mylor yn [[Sowsnek]]) ogas dhe [[Aberfala]] yn 25 Du 1886, an kottha a eth flogh dhe Daniel Watson, marner marchont, ha Clara Frances Hocking. Aswonnys yw avel onan a’n kynsa tus y’n [[Dasserghyans Kernewek|Dasserghyans]] dhe allos kewsel [[Kernewek]] heb hokkya.

==Yowynkneth ha dyski Kernewek==
Pan veu Watson 13 bloodh, ev a welas troosnoten yn lyver yn Kernewek, ''‘kemer with na rey gasa a vor goth rag an vor noueth’'' (kemmer with na wredh gasa an fordh goth rag an fordh nowydh). Watson a skrifas, ''‘nevra na veu an yeth Kernewek na istori Kernewek menegys y’n skol’''.

Ev a asas skol Lannwythek 13 bloodh, hag oberi avel lowarther. Yn gwav 1901, Watson a vetyas den henwys J.W.Bull, polsyer frynkek, a wodhya a-dro dhe’n yeth hag a’n jevo skians hengovek a lavarow ha geryow Kernewek.  Ev a dhallathas adhyski y honan dhyworth lyvrow a Lyverva Frynk Aberfala. Yn 1904, wosa ev dhe gavos droklam war skath yn Poll Skathow, ev a vetyas benen goth yn Klavji Aberfala. Hi a’s tevo skians hengovek a’n niverennow.  Watson a usyas lyver [[Henry Jenner]], ''‘A Handbook of the Cornish Language’'' rag gwellhe y Gernewek, ha kesskrifa gans an Rev. H.L. Leverton a Vaunan (den a wodhya neppyth ow tochya an yeth ynwedh). Watson a wre viajya a-dro dhe’n pow ow tyski temmyn hengovek a’n yeth dhyworth tus kepar ha George Hall a Lannwythek, George Bray ha Mr Dunn a Lannergh, John George a Eglosvelyan hag erel. Yn 1918 A.P. Jenkin a Drewydhgi a gomendyas Watson dhe Jenner ha [[Robert Morton Nance|Morton Nance]], hag awosa dhe Richard Hill a Lannust, hembronkyoryon an Dasserghyans.

==Rann Watson y'n Dasserghyans==
William Watson a guntellas kanow ha karollow hengovek ynwedh. Ev a dhiskudhas hen garol kenys gans den koth a Sen Dey, Thomas Beard, karol aswonnys hedhyw avel Karol Sen Dey. Ev a dreylyas an karol dhe  Gernewek ha keworra vers aral dhodho. 

Jenner, Morton-Nance ha Watson a dhallathas gul towlow rag fondya [[Gorsedh Kernow]].  Rag gallosegi henna, ev eth dhe Dreorci yn [[Kembra]], may feu enorys avel bardh Gorsedd Cymru (Gorsedh Kembra) yn 1928 gans an hanow bardhek {{bardh|bardhek=Tyrvab}}, war-barth ha Morton-Nance ha hwegh aral. Yn 1929 Watson o kannas Gorsedh Kernow y’n solempnita kynsa yn Boskawenn-Unn. Ev a synsas an keth soodh lies bledhen.

Watson o a’n renkas oberi, ha drefen hemma, Henry Jenner, fondyer an Dasserghyans, a sevas orth y aswon yn ogas. Pan veu dyllys ''‘Lyver Canow Kernewek’'' gans Dr Ralph Dunstan yn 1929, komprehendys veu pymp a ganow y’n yeth Kernewek. Dunstan o koweth Jenner ha Robert Morton Nance, an dhew chyf hembronkyer a’n Dasserghyans. Jenner ha Morton Nance o a’n renkas kres. Nyns yw mar revedh ytho nag usi geryow Kernewek dhe Garol Sen Dey, skrifys gans Watson, komprehendys y’n lyver.

Tyrvab a gesoberas gans Morton-Nance dhe rekordya geryow rannyethel . Yth esa bern meur ganso ow tochya neppyth Kernewek. Ev o aghskrifer a vri. Y skians avel lowarther a veu aswonnys gans lies lyver-termyn akademek lowarthieth ha lyvrow kepar ha ‘British and Foreign Trees and Shrubs in Cornwall’ gans Edgar Thurston.

Yn 1931 Tyrvab a dhyllas lyver lavarow gelwys ''First Steps in Cornish''. Nyns o pur lowen gans an fordh a wrug Morton Nance savonegi an lytherenans avel Kernewek Unyes hag y fordh a skrifa Kernewek o moy hevelep dhe fordh Jenner, selyes war Kernewek Diwedhes.

==Bewnans teylu==
Yn 1908 ev a dhemedhas Elizabeth Mary Rogers yn [[Hellys]]. I a gavas dew vab, John (1910) ha Sidney (1915), hag unn vyrgh, Esther (1911). Y wrek a verwis yn Genver 1937. Yn mis Kevardhu an keth bledhen, ev a dhemedhas arta, dhe Ruby Pope yn Sen Eler. 

Ev o lowarther dhe Lowarthow Rosehill, Aberfala, ha lowarther Mr A. Pearse Jenkin yn Trewydhgi. Yntra 1929 ha 1951 ev o penn lowarther dhe Gorforeth [[Pennsans]] hag avisyer Lowarthow Morrab y’n keth tre.

Yn y vewnans diwettha, ev a dhyskas [[Frenkek|Frynkek,]] ha wosa henna ev a dhyskas [[Bretonek]] orth goslowes orth an pyskadoryon a [[Breten Vyghan|Vreten Vyghan]].
Herwydh [[E.G. Retallack Hooper|E.G.R.Hooper (Talek)]], ''‘nagonan re gowsas Kernewek yn fordh mar burwiryon avel Watson’''.

Watson a verwis yn Hedra 1959 yn Klavji Pennsans. Yntiryes yw yn ynkleudhva Pennsans.

==Karol Sen Dey==
Geryow Karol Sen Dey, skrifys gans Watson</br>

'' 'Ma grün war 'n gelynen, 'ga lyú-ý léthwyn ''</br>
''Ha Jésus ó maylyes yn dyllas owrlyn</br></br>
''Ha Mam ó an Vaghteth</br>
''Marýa Mam Dew</br>
''Ha gwedhen an gwella</br>
''An gelynen yú</br>
''Kelyn, kelyn</br>
''Ha gwedhen an gwella</br>
''An gelynen yú</br></br>
'' 'Ma grün war 'n gelynen, 'ga lyú-ý gwelswer</br>
''Ha Jésus ó crowsys, ý Vam yn awhér</br></br>
'' 'Ma grün war 'n gelynen, 'ga lyú-ý gosrüth</br>
''Ha Jésus yú 'gan Sylw'as, ý vernans mar druth</br></br>
'' 'Ma grün war 'n gelynen, 'ga lyú-ý glowdhú</br>
''Ha Jésus ó marow, dredho ný a vew''
[[Klass:Skriforyon yn Kernowek]]
