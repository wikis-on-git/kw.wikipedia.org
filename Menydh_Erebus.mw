{{Tyller| fetchwikidata=ALL | onlysourced=no| suppressfields= }}

'''Menydh Erebus''' yw loskvenydh gweythresek, an nessa ughella yn [[Antarktika]] (wosa Menydh Sidley) ha'n loskvenydh pella dhe'n dhyghow war an planet. Y ughelder yw 3,794 meter (12,448 tr.), ha desedhys yw y'n Serghogethtir Ross {''Ross Dependency'') war Enys Ross. War an keth enys yma tri loskvenydh anweythresek: Menydh Terror, Menydh Bird, ha Menydh Terra Nova.

An loskvenydh re beu gweythresek 1.3 milvil bledhen. Desedhys yw lynn lava hir y vewnans y'n kowdoll downna war dopp an menydh. An lynn re beu gwelys a-dhia an 1970ow a-varr. 

== Droklam jynn ebron ==
Tyller veu an menydh rag droklam jynn-ebron, Air New Zealand Neyj 901, a hwarva yn mis Du 1979. Ladhys veu pubonan war an jynn ebron, 259 anedha. An neuj o rag porpos gweles an menydh, hemm yw rag tornysi. An tybyans yw nag wrug an lewyader gweles an menydh, drefen bos an howl a-dhelergh an jynn ebron. An menydh ytho o golowys gans an howl, gwynn drefen an ergh ha rew, gans kommol gwynn a-dryv dhodho. Gelwys yw an studh ma 'flat light'. Ny wra neyjow hevelep mos dhe weles an menydh lemmyn.

== An loskvenydh ==
Marthys yw an loskvenydh rag godhonieth. Y dardhansow yw a'n eghen Strombolek (tardhansow byghan ha hir y vewnans), ytho godhonydhyon a yll studhya an loskvenydh yn ogas. Desedhys yw an loskvenydh ogas (35km) dhe dylleryow Gorsav McMurdo ([[Statys Unys]]) ha Gorsav Scott ([[Mordir Nowydh]]).

Klassys yw Menydh Erebus avel stratoloskvenydh liesfurvyek (''polygenetic stratovolcano''). Hanter a-woles an loskvenydh yw loskvenydh skoos ha'n hanter a-wartha yw stratopigorn.

== Mogdollow rew ==
Menydh Erebus yw a vri rag y lies [[Mogdoll|mogdoll]] rew (''ice fumaroles''), touryow a rew a furv a-dro dhe'n gassys a dhienk dhyworth tollow war an enep. An fogow rew furvyes gans an mogdollow yw tewl, heb lower a daklow byw ynna (bakteria ha fongow dre vras). Ytho godhonydhyon a gar gul hwithrans ynna, ow studhya oligotrofow (organedhow a yll treusvewa yn le mayth eus fowt a asnodhow). An chyf eghennow a vakteria kevys ena yw Chloroflexi hag Acidobacteria.

== Diskudhans ha hanow ==
Menydh Erebus veu diskudhys 27 Genver 1841 (pan veu tardhans loskvenydhyek), gans hwithrer tiryow penneghlek Sir James Clark Ross. Ev a'n henwis ha Menydh Terror yn ogas dhe enora y worhelyon, HMS Erebus ha HMS Terror.
<gallery>
Antarctica-_Mt._Erebus.jpg|Menydh Erebus
Ross_Island_Map_USGS_250k.png|Mappa a Enys Ross
Mount_Erebus_craters,_Ross_Island,_Antarctica_(aerial_view,_18_December_2000).jpg|Kowdell Menydh Erebus
MountErebusNASA.jpg|Skeusen lorell a Venydh Erebus ow tiskwedha golow a'y lynn lava
Air_New_Zealand_Flight_901.jpg|Skommow dhyworth Air New Zealand Neyj 901
</gallery>

[[Klass:Antarktika]]
[[Klass:Loskvenydhyow]]
