[[Restren:Bridge over Neath canal at Giants Grave - geograph.org.uk - 657361.jpg|skeusennik|Pons a-dreus dhe Dhowrgleudh Kastell-Nedh dhe Vedh an Kowr.]]
Dew [[Dowrgleudh|dhowrgleudh]] junyes mes anserghek yn [[Kembra]] soth yw an '''Dowrgleudhyow Kastell-Nedh ha Tennant''' ([[Kembrek]]: ''Camlesi Castell-Nedd a Tennant''; {{lang-en|Neath and Tennant Canals}}) usi styryes avel unn dowrgleudh yn fenowgh. Dowrgleudh Kastell-Nedh a ygeris a-dhyworth Glynn-Nedh dhe Velinkredhen, dhe'n soth a [[Castell-nedd|Gastell-Nedh]], yn 1795 hag ystynnys dhe Vedh an Kowr yn 1799 rag provia frethterow gorholya gwell. Wosa lies ystynnans bian, y trehedhas y benn finek yn [[Llansawel|Lannsowel]]. Yth esa'n dowrgleudh 13.5 mildir (21.7 km) a-hys hag y komprehendyas 19 lok.

Dowrgleudh Tennant o displegyans a Dowrgleudh Glann-an-Wern, esa byldyes a-dreus dhe Geunegen Krumlyn dhe garya glow a-dhyworth glowva war y amal north dhe heylyn war an [[Dowr Nedh]], henwys ''Red Jacket Pill'' (Morgleudh an Jerkyn Rudh). Y feu deges wosa 20 bledhen, mes brashes hag ystynnys a veu gans George Tennant yn 1818 dhe brovia junyans gorholadow a-'n Dowr Nedh dhe'n [[Dowr Tawe]] dhe [[Porth Lestri Abertawe|Borth Lestri Abertawe]]. Rag moghhe kenwertha, y pyldyas ystynnans dhe vason [[Aberdulais]], le may junyas gans Dowgleudh Kastell-Nedh. An ystynnans a veu byldyes heb Reyth an Governans hag yth esa delalyans hir ha Tennant owth assaya ervira dadhel gans perghen tir a-dro dhe hyns an dowrgleudh. Wosa ygeri, meur a draffik Dowrgleudh Kastell-Nedh a dhevnydhyas Dowrgleudh Tennant, awos Abertawe dhe brovia frethterow gwell rag treusworra gwara dhe worholyon. 
[[Restren:The Tennant Canal and Neath Abbey - geograph.org.uk - 2625837.jpg|skeusennik|Dowrgleudh Tennant hag Abatti Nedh.]]
Devnydh a'n dowrgleudhyow rag gorholya a stoppyas y'n 1930ow, mes i a veu gweithys avel kanolyow dowr rag provia dowr dhe dhiwisyansow leel ha dhe Borth Lestri Abertawe. Kensa assay dasserghi'n dowrgleudh a dhallathas yn 1974 pan furvyas Kowethas Dowrgleudhyow Kastell-Nedh ha Tennant. An rann dhe'n north a Resolven a veu dasserghys y'n 1980ow diwedhes, ha'n dowrgleudh a-dhyworth Kastell-Nedh dhe Abergwared re beu dasserghys yn tiwettha. An ragdres a gomprehendyas an dasworra a dhowrbons Ynysbwllog, a gar an dowrgleudh a-ugh dhe'n dowr Nedh, yn unn dhevnydhya strethur 35 lath (32 meter) nowyth, krysys dhe vos an dowrbons unn-gwarak hirra yn [[Breten Veur]]. Nebes lettys a wort kyns gorfenna y dhassergans. Yn 2003 studhyans kollenwadowder a veu dyllys, ow kussulya y halsa'n dowrgleudh dos rann a rosreyth bian, mar pe junyes dre Borth Lestri Abertawe gans [[Dowrgleudh Abertawe]] dasserghys.

== Gwelewgh ynwedh ==
[[Rol a dhowrgleudhyow yn Kembra|Rol a Dhowrgleudhyow yn Kembra]]

[[Dowrgleudh]]

[https://www.neath-tennant-canals.org.uk Gwiasva sodhogel Kowethas Dowrgleudhyow Kastell-Nedh ha Tennant] (yn Sowsnek)

[[Klass:Dowrgleudhyow yn Kembra]]
