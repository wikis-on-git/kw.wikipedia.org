[[Restren:Lartigue, Ballybunion, 1900.jpg|skeusennik|Tren dhe worsav Ballybunon dhe 1900.]]
An '''Hyns-horn Listowel ha Ballybunion''' o [[hyns-horn unngledhren]] 8.9 mildir (14.4 km) esa byldyes ow tevnydhya'n [[Hyns-horn Unngledhren Lartigue|bennrewl Lartigue]] a junyas [[Listowel]] ha [[Ballybunion]] yn [[Konteth Kerry]], [[Wordhen]]. 
[[Restren:Lartigue Monorail old 009.jpg|skeusennik|Jynn niver dew dhe worsav Ballybunion.]]

== Istori ==
Ha [[Charles Lartigue]] ow korfenna displegya y system hyns-horn unngledhren, poblans Konteth Kerry yn Wordhen a brofyas hyns-horn yntra Listowel ha Ballybunion. Dewisys veu dhe vyldya'n hyns-horn ow tevnydhya tybyans Lartigue ha'n ragdres a gostyas Â£30,000. Ygerys veu an hyns-horn war an 29ves mis Hwevror 1888 avel an kensa hyns-horn unngledhren kenwerthel an bys.

An trenow a garyas gwara, yn arbennik bughes ha tewes treth ha poblans Kerry ha Limerick a dhevnydhyas an hyns-horn rag viajya dhe'n treth ha'n gwelyow golf yn Ballybunion. Fleghes Ballybunion a viajyas dhe'n Skol Nessa yn Listowel warnodho.

Oberys veu an hyns-horn anusadow hemm rag 36 bledhen heb waynya vyth budh. An hyn-horn veu kisyes y'n Bell Civil Wordhen hag ev veu deges yn 1924 awos achesonys erbysek. 

== Lokomotyvyow ha teknegieth ==

=== Lokomotyvyow ===
Pub lokomotyv o a'n eghen 0-3-0 ha byldyes bons gans an [[Kompani Jynn Hunslet]]. Drehevys bons yn arbennik gans diw galter rag omberthi war an gledhren, ha diw gist-dan, ytho res o dhe onan anedha bos truedhys gans an lewyer. Yth esa tender powerys dhe bub lokomotyv a dhevnydhyas diw hirgrennen rag gweres war vreow. Yth esa dew chymbla byghan war an tender rag an ethen gorvok dhyworth an hirgrenennow ma.

Topp-skavder an linen o 18 mph (29 kph), mes y hyllas an jynnow mos 30 mph (48 kph).

Jynn byghan henwys "pott-koffi" veu devnydhyes rag drehevel an linen.

=== Teknegieth ===

==== Omberthi ====
[[Restren:Lartigue Monorail old 016.jpg|skeusennik|Treusva dennbons an Hyns-horn Listowel ha Ballybunion.]]
Res o dhe'n beghow bos omberthys yn kompes. Mar mynnsa tiek dannvon bugh dhe verghas, res a via dhodho dannvon dew leugh keffrys rag y omberthi; i a wrussa viajya war emlow a-dal a'n keth kert gwara.

==== Treusi an kledhrennow ====
Nyns o possybyl drehevel treusvaow hyns-horn aawos desin an kledhrennow. Tennbonsow a-dreus dhe'n linen veu gwrys rag may halsa fordhow hy threusi, an ponsow ma veu oberys gans kesservysi.
[[Restren:Lartigue Monorail old 017.jpg|skeusennik|Pons a-dreus dhe'n hyns-horn war gocha.]]
Le may treusas lerghow bargen tir an hyns-horn, yth esa treusvaow esa grondyes war bennrewl mosow-treylya. Alhwedhys bons hag yth esa alhwedh dhe'n tiek. Wosa i dhe vos dasalhwedhys, y hyllas an gledhren bos treylyes dhe unn amal rag gasa an dreusva dhe vos devnydhyes.

Junyes o an dhew eghen a dreusva homm dhe sinellow awtomatek a stoppyas pub tren a neshas; traffik fordh veu res ragwir pub prys y'n kevreyth hemm.

Ny yllas trethysi chanjya amal an kocha ha'n tren ow movya. Eghen a bons-troos veu drehevys dhe benn nebes kochys, hag yth esa unn pons an keth ma karyes war gert aral. Hemm a asas trethysi dhe dreusi'n gledhren, pan veu an tren stoppyes yn gorsav.

==== Poyntyow ====
Ny yllas poyntyow hyns-horn usadow bos devnydhyes, ytho mosow-treylya kromm a wrug an soodh. Pan vons rosellys yn unn tu, an warr a junnyas an penn-lergh ha lergh aral. Pan vons rosellys 180 gradh, an warr eth y'n tu a-dal, hag ytho hi a junyas an penn-lergh gans lergh dyffrans.

== An jydh hedhyw ==
[[Restren:The Lartigue Monorail at Listowel - geograph.org.uk - 331699.jpg|skeusennik|Jynn an hyns-horn eylvyldyes.]]
Yn 2003, an ''Lartigue Monorailway Restoration Committee'' a ygeris rann 1,000 meter (1,100 lath) a hyns-horn yn Listowel. Oberys yw an linen homm gans lokomotyv disel esa gwrys dhe omheveli onan an jynnow 0-3-0 gwreydhek. An jynn ha tren a gochys veu byldyes gans [[Alan Keef Ltd]].

== Mirva ==
<gallery>
Restren:Lartigue Lokomotive Schnitt.png|Krowsdregh a jynn Lartigue.
Restren:Lartigue, Ballybunion, 1902.jpg|Poynt/moos-dreylya war an hyns-horn.
Restren:Lartigue Monorail (5903843291).jpg|Loup ha gorsav an hyns-horn.
Restren:Lartigue Monorail old 012.jpg|Kertik an hyns-horn unngledhren.
Restren:Lartigue Monorail old 007.jpg|Lokomotyv ow pos treylyes war voos-dreylya.
Restren:Lartigue Monorail old 010.jpg|Garth ha gorsav.
Restren:Lartigue Monorail old 008.jpg|Moos-dreylya an hyns-horn Lartigue.
Restren:The Lartigue Monorail, Listowel, - turntable - geograph.org.uk - 331706.jpg|Jynn ow pos treylyes war an hyns-horn nowyth.
Restren:Lartigue Monorail old 004.jpg|Tren war an hyns-horn unngledhren.
Restren:Lartigue Lokomotive.png|Lokomotyv Lartigue.
</gallery>

== Kevrennow ==
* [http://www.lartiguemonorail.com/ Gwiasva an Hyns-horn Lartigue arnowyth] (yn Sowsnek)
* [http://www.aqpl43.dsl.pipex.com/MUSEUM/LOCOLOCO/lartigue/lartigue.htm The Lartigue System at The Museum of Retrotech] (yn Sowsnek)
* [http://www.listowel365.com/lartigue0801.asp Skeusennow an Hyns-horn Unngledhren Lartigue] (yn Sowsnek)

[[Klass:Hensi-horn]]
[[Klass:Wordhon]]
