{{Den | fetchwikidata=ALL | onlysourced=no | suppressfields= }}

'''Robert Victor Walling''' (5 Meurth 1895 - 30 Gortheren 1976), o souder, bardh, jornalydh ha skrifer gans bern arbennik y’n yeth [[Kernewek]]. 
== Bewnans a-varr ==
Genys veu yn [[Aberplymm]] yn 1895, an kynsa a beswar flogh dhe Robert Alfred Walling, jornalydh ha golegydh paper nowydh, ha Florence (neé Greet).
Adhyskes veu ev yn Skol Ramasek Aberplymm. Wosa henna ev a gavas ober avel deriver dhe’n ''Western Daily Mercury'', 1912–1914. Yn [[Kynsa Bresel an Bys]] ev a veu kapten y’n Artyllery Riel Tregys, le may hwrug servya yn [[Pow Frynk]].  Goliys veu yn Batel Passchendaele yn 1917.

Ev o golegydh ''Cunard Daily Bulletin and Magazine'' yn  Liverpool yn 1919, ha'y removas dhe [[Kolkata|Golkata]] avel isgolegydh  ''The Statesman'' a-dhia 1921 dhe 1924 hag ena remova dhe Manchester avel isgolegydh an ''Manchester Evening News''. Yn 1926 apoyntys veu avel skrifenyas Fondyans Jornalydhyon ha golegydh y lyver termyn. 

Yn [[Eynda]], ev a vetyas Ida Violet Harvey. Hi o gwrek Charles Edward Pinckney y'n eur na. Robert hag Ida a viajyas dhe Bow Sows war-barth yn 1923. I a dhemedhis yn 1937 wosa mernans Pinckney.  Yn 1939 trigys ens i gans kerens Robert yn Aberplymm, le mayth o Robert jornalydh hwath gans bern yn materyow morek.

Rann dhiwettha y resegva o spenys avel golegydh an ''South Devon Times'', paper nowydh seythennek. 

==Bern y’n yeth Kernewek==
Pan veu yowynk hag yniys gans y das, ev a veu ynspirys gans lyver [[Henry Jenner]], ''A Handbook of the Cornish Language''. Dres spisyow yn klavjiow breselek ev a askorras lyver termyn lymnys ''An Houlsedhas'' yn Kernewek yn y dhornskrif y honan. Tri dyllans veu skrifys, pubonan heb bos gorfennys, war-barth ha lymnanow ganso. Walling a dhevynnas tus erel yn Kernewek, mes lower a'n dalghow yw ganso y honan. Pur bosek yw an lyver termyn rag konvedhes studh an [[Dasserghyans Kernewek]] y’n dedhyow a-varr, ha fatel veu an yeth ow tisplegya.

Berdhys veu Walling avel bardh [[Gorsedh Kernow]] yn 1934 gans an hanow bardhek {{bardh|bardhek= Scryfer an Mor}}. Y das a veu berdhys yn 1942 gans an hanow bardhek Gwallon Dewnans.

Komprehendys veu Walling ha'y istori yn Kynsa Bresel an Bys y'n gwari gans Alan Kent ''Surfing Tommies''.

{{DEFAULTSORT:Walling, Robert Victor}}

[[Klass:Mernansow 1976]]
[[Klass:Skriforyon yn Kernowek]]
