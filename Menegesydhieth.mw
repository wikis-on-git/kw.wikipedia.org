{{Taklow| fetchwikidata=ALL | onlysourced=no| suppressfields= }}

[[Restren:VanGogh-starry night.jpg|skeusennik|250px|Vincent van Gogh, ''Nos Sterennek'', 1889]]
[[Restren:Egon Schiele - Autoportrait avec récipient noir.jpg|skeusennik|250px|Egon Schiele, ''Honan-bortrayans gans lester du'', 1911]]
'''Menegesydhieth''' ''(Sowsnek: '''Expressionism''', Almaynek: '''Expressionismus''')'' o movyans art arnowydh. Tipek dhodho yw an assay dhe veneges ''(menegi = express)'' amovyans hag omglewansow der usya perspektyv, liwyow, goskes ha golow yn fordh wreydhyel hag annaturel a-der portraya gwirvos fisegel.

Y tallathas avel movyans ''avant-garde'' kyns Kynsa Bresel an Bys yn prydydhieth ha lymnans. Ev a dhisplegyas dhe vos movyans art posek y'n [[Almayn]] yn bledhynnyow a-varr an 20ves kansvledhen, ow komprehendya fylm, gwariva, pensernieth ha menestrouthi.  

Oberow Menegesydhel  ''(Expressionist)'' yn fenowgh a bortray own, muskotter ha payn. Arbennik a wir o hemma rag an lymnoryon [[Edvard Munch]] ha [[Vincent van Gogh]] a wodhevas kudynnow yeghes brysel ha bewnansow kales. 

Y hwelir an keth themys yn ober artydhyon almaynek y'n termyn wosa Kynsa Bresel an Bys may kwelas euthow y'n vresel ha bewnansow kales y'n 1920ow kyns devedhyans [[Almayn Nazi]]. 

==Art==
[[Restren:EineKünstlergemeinschaft.jpg|skeusennik|''Bagas a artydhyon'' - delinyans gans Ernst Kirchner, a artydhyon 'Die Brücke', a'n dhyghow dhe'n gledh - Müller, Kirchner, Heckel ha Schmidt-Rotluff]]
[[Restren:Kandinsky-Blue Rider.jpg|skeusennik|250px|chwith|''Der Blaue Reiter (An Marghek Glas)'' 1903]]
War dhiwedh an 19ves kansvledhen y feu lymnoryon kepar ha [[Paul Gauguin]] owth erya briow art europek kevos dre dhevnydh aventurus a liw. Ensampelow a vri yw [[liwans]] [[Edvard Munch]], ''[[An Skrij]]'' hag ober [[Vincent van Gogh]].

An lymnoryon ma a veu delanwes meur war genedhledh nessa lymnoryon europek, kepar ha'n Frynkyon [[Henri Matisse]] ha [[Georges Braque]] ha'n bagas Fauve, movyans art ynter 1900 ha 1910. 

Aga liwansow a bortraya omglewans gans devnydh gwyls a liwyow. Nowydhynsi aga theknegow a sowdhanas arvreusysi, gans onan anedha ow tiskrifa aga ober avel 'Pott paynt tewlys yn enep an poblek'. 

Y'n Almayn yn 1905 furvyes veu bagas art ''Die Brücke'' ("An Bons") yn [[Dresden]] a rannas lower a dybyansow Fauve. Aswonnys yw ''Die Brücke'' avel an bagas Menegesydhel kynsa. 

Yn 1911 furvyes ''Der Blaue Reiter'' ("An Marghek Glas") yn [[München]] gans [[Wassily Kandinsky]], Franz Marc hag August Macke mes an bagas a dheuth dhe benn gans Kynsa Bresel an Norvys. Y feu res dhe Kandinsky asa an Almayn ha dehweles dhe [[Russi]], ha ladhys veu Marc hag August Macke y'n omladh.

Wosa an vresel y tisplegyas  ''Expressionismus'' dhe vos movyans art pur bosek y'n Almayn ow telenwel lymnoryon, skriforyon ha fylm dres oll an bys. 
[[Restren:65483_19_Kaiser_ENTARTETE_KUNST_Ausstellungsführer_1937-38_Degenerate_art_exhibition_programme_Voll_Kirchner_Heckel_Hoffmann_Schmidt-Rottluf_"Any_comment_here_is_superfluous!"_No_known_copyright_restrictions.jpg|skeusennik|110px|left|Folen dhyworth rolas yn diskwedhyans 'Art legrys', 1937, restrys gans an Nazis]]

Leverys yn fenowgh bos ober Menegesydhel rekord a'n Almayn y'n termyn na hag usys yw an term almaynek a-dro dhodho: ''zeitgeist'' (''zeit'' = termyn, ''geist'' = omglewans).

Erbynn an 1930ow y'n Almayn, ober Menegesydhel a veu dampnys avel art legrys (po ''Entartete Kunst'') gans an Nazis. Lettys veu lymnoryon rag diskwedhes aga liwansow. Lower a liwansow ha lyvrow a veu leskys gans an Nazis, hag y'n bledhynnyow a-wosa gorrys veu lies artydh ha skrifer yn prison. Res o dhe erel fia dhe'n fo dhe bowyow erel.

Wosa Nessa Bresl an Norvys, y tisplegyas ''Abstact Expresionism'' ([[Menegesydhieth Tybel]]) y'n [[Statys Unys]] gans artydhyon avel [[Jackson Pollock]] ha [[Mark Rothko]].

==Cinema==
[[Restren:CABINETOFDRCALIGARI-poster.jpg|skeusennik|120px|Poster rag an fylm  ''Das Cabinet des Dr. Caligari'']]
Dres an 1920ow, y feu Cinema Venegesydhel y'n Almayn. Arta ober gwreydhyel ha annaturel a berspektyv, liwyow, goskes ha golow o tipek, a-der portrayansow gwirvos. 

Erbynn hedhyw prederys yw bos fylmow kepar ha ''Das Cabinet des Dr. Caligari'', ''Metropolis'', ''Der Golem'' ha ''Nosferatu'' klassigow. 

Wosa henna, cinema menegesydhel almaynek a veu delanwes meur war fylmow Hollywood, yn arbennek ''Film Noir'' an 1950ow. An kevarwodher Fritz Lang ha'n gwarioryon Peter Lorre ha Conrad Veidt a removas dhe'n Statys Unys rag diank dhyworth an Nazis. 

Y hwelir delanwes Menegesydhel y'n bys fylm hedhyw yn ober kevarwodhoryon kepar ha Tim Burton.

==Lien, drama hag ilow==
Usys yw an term Menegesydhel ynwedh a-dro dhe ober lien. Yn fenowgh prederys yw dell dhiskwedh oberyow [[Franz Kafka]] ha [[James Joyce]] nasow Menegesydhel.

Dres termyn kott ''Expressionismus'' y'n Almayn y'n 1920ow dyllys veu an lyvrow termyn ''Der Sturm'' (Y Steren), a 1910 yn-rag ha ''Die Aktion'', a 1911 yn-rag, gans bardhonieth ha lien plen menegesydhel a'n eyl tu ha liwansow gans Kokoschka, [[Wassily Kandinsky]] hag eseli erel ''Der Blaue Reiter''.

Menegesydhieth a veu apert yn Gwariva an Almayn war dhalleth an 20ves kansvledhen gans Georg Kaiser hag Ernst Toller an skriforyon moyha tipek. Erel o Reinhard Sorge, Walter Hasenclever, Hans Henny Jahnn hag Arnolt Bronnen. An dramatydh swedek [[August Strindberg]] ha'n Alman Frank Wedekind a veu delanwes posek warnedha.

Niver a oberyow Menegesydhel a veu skrifys gans dramatydhyon amerikanek rag termyn kott y'n 1920ow, rag ensampel, dramas gan Eugene O'Neill (''The Hairy Ape'', ''The Emperor Jones'' a ''The Great God Brown''), Sophie Treadwell (''Machinal'') hag Elmer Rice (''The Adding Machine'').
{{col-begin}}
{{col-break}}
Dramatydhyon Menegesydhel Almaynek:
* Georg Kaiser (1878)
* Ernst Toller (1893-1939)
* Hans Henny Jahnn (1894-1959)
* Reinhard Sorge (1892-1916)
* [[Bertolt Brecht]] (1898-1956)
{{col-break}}
Dramatydhyon delenwys gans Menegesydhieth
* [[Seán O'Casey]] (1880-1964) 
* Eugene O'Neill (1885-1953)
* [[Tennessee Williams]] (1911–83) 
* [[Arthur Miller]] (1915-2005)
* [[Samuel Beckett]] (1906–89) 

{{col-end}}
Usys veu Menegesydhieth dhe dheskrifa nebes oberyow ilow a-dhia 1918 yn-rag, yn arbennek ober [[Arnold Schoenberg]] (1874–1951) ha'y dhyskybel [[Anton Webern]] (1883–1945) hag [[Alban Berg]] (1885–1935). Komposoryon erel kelmys gans Menegesydhieth a gomprehend Ernst Krenek (1900–1991), Paul Hindemith (1895–1963) hag [[Igor Stravinsky]] (1882–1971).

==Penserniaeth==
[[Restren:Babelsberg Einsteinturm.jpg|skeusennik|dde|Tour Einstein, Potsdam]]
Delanwes Menegesydhieth dhe bensernieth ynwedh gans dau dhrehevyans yn arbennek. An Pavilion Gweder a veu towlys gans Bruno Taut rag an Diskwedhyans Werkbund yn [[Cologne]] yn 1914 ha'n Tour Einstein a 1921 gans Erich Mendelsohn yn Potsdam. An Tour, drehevys rag aspia war an ster, a dhiskwedh lies nas settow fylm Menegesydhel. 

Y hyllir gweles aga delanwes war bensernieth arnowydh gans ragresoryon avel Walter Gropius ha Mies van der Rohe ha war dhrehevyansow kevos kepar ha [[Chi Opera Sydney]] ha Gwithti Yedhowek [[Berlin]].

==Mirva Menegesydhieth==
<gallery widths="200px" heights="200px" perrow="4">
File:August Macke 005.jpg|August Macke, ''Mergh yn jerkyn gwyrdh,'' 1913
File:Die gelbe Kuh (Studie).jpg|Franz Marc, ''An Vugh Velyn'' (studhyans), a-dro dhe 1911
File:Ernst Ludwig Kirchner - Nollendorfplatz.jpg |Ernst Ludwig Kirchner, ''Nollendorfplatz'', 1912
File:Kirchner - Selbstbildnis als Soldat.jpg |Ernst Ludwig Kirchner, ''Honanbortrayans avel Soudor'', 1915
File:BlaueReiter.jpg|[[Wassily Kandinsky]], kudhlen ''Der Blaue Reiter'' (An marghek glas) 1912,
File:Franz Marc, Die blauen Fohlen, 1913.jpg|Franz Marc, ''Dew  Ebel Glas'', 1913
File:August Macke Hutladen.jpg|August Macke Hutladen, ''Shoppa Hattys'', 1914
File:Franz Marc Blaues Pferd 1911.jpg|skeusennik|Franz Marc, ''Margh Glas'', 1911
File:Ernst Ludwig Kirchner - Poster for the exhibition for the artists' group "Die Brücke" at the Arnold Gallery Dresden - Google Art Project.jpg|Ernst Ludwig Kirchner – Poster rag diskwedhyans ''Die Brücke'' (An Bons), 1910
File:Golem 1920 Poster.jpg|Poster rag fylm ''Golem'', 1920
</gallery>
[[Klass:Artys Gwelesek]]
