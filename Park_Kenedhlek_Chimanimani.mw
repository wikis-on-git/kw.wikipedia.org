{{Lle | fetchwikidata=ALL | suppressfields = }}

'''Park Kenedhlek Chimanimani''' yw [[Park Kenedhlek|park kenedhlek]] yn [[Zimbabwe]] est. Desedhys yw war an or yntra Zimbabwe ha [[Mozambik]].  Apoyntys veu avel park kenedhlek yn 1949 gans governans [[Rhodesia a’n soth]]. Desedhys yw Gwithva Kenedhlek Chimanimani war du aral an or yn Mozambik, ytho an dhew bark a furv Parth Withans Treus-or Chimanimani. An parkow a gomprehend kadon a venydhyow (Menydhyow Chimanimani), rann a’n Ugheldiryow a’n Est ynter avonow [[Dowr Zambesi|Zambesi]] ha Save. Mont Binga (2436m)  y’n park yw an ughella menydh yn Mozambik ha nessa ughella yn Zimbabwe. Menydhyow erel yw Mont Peza (2152m), Mont Dombe (2188m), Mawenje (2362m), oll yn Zimbabwe, ha Mont Nhamadimo (2144m) yn Mozambik.

==[[Dororieth]] ha [[hin]]==
An brassa rann a’n park yw keynow kandirit po kwartzit, alinys a’n north dhe’n soth, mes kevys yw [[shist]] ynwedh. An ledrow war an est a’n menydhyow a gontraweyt gwynsow glyb dhyworth an [[Keynvor Eynda]], ytho pur lawek yns i. Mes yma ledrow an west yn glawskeusva an menydhyow, ytho seghha yw an re ma. An seson glaw a bes yntra mis Du ha mis Ebrel. A-ugh 1500m, [[glaw]] a yll kodha neb termyn a’n vledhen, hag an seson segh a yll bos niwlek ha komolek. An tempredh kresek yw yn-dann 18°C, gans rew y’n gwav.

==Godhvewnans==
An park a gomprehend niver a vewvaow, koswigow, savanna, gwelstiryow an menydh ha rosow. 70 eghen a blansow an menydh yw endemik dhe’n ranndir. Ughelder gwels an gwelsdiryow war gwartsit yw isel, mes [[Gweres|gweresow]] war shist yw moy frothus, ytho gwelsow y’n parthow ma yw moy ughel ha doos. Prysk a dyv war ledrow serth, hag a gomprehend grugow ha Proteaceae, kepar ha Protea caffra, ha krann maga ta. Gwedhigow miombo a worher an ledrow isella ha koswigow omma hag ena (rag ensampel an wedhen Schefflera umbellifera).

==Istori==
An looth N’dau re drigas y’n ranndir ma nans yw kansvledhynyow. An Kevambos Sows-Portyngalek yn 1891 a rannas an N’dau ynter an trevesigethow sowsnek (Rhodesia a’n soth)  ha portyngalek (Mozambik). Ranndir an parkow a wodhevis dres spysow Bresel Anserghogeth Zimbabwe (1965-1979) ha Bresel Vredereth Mozambik (1977-1992). Tardhennow yw kudyn meur hwath, yn arbennik wosa meur a law.


<gallery>
Mt_Binga_Mozambique.JPG|skeusennik|Mont Binga a’n north 
Tucker%27s_Falls,_Chimanimani,_Mozambique01.jpg|skeusennik|[[Dowrlam]] Tucker
Protea_caffra07.jpg|skeusennik|Protea caffra,  
Schefflera_umbellifera01.jpg|skeusennik|Schlefflera umbellifera, gwedhen dipek a’n koswigow
Chimanimani_Zimbabwe1_var.jpg|skeusennik|Menydhyow Chimanimani yn Zimbabwe
Aloe_munchii_2_(4329678019).jpg|skeusennik|Aloe munchii yn Chimanimani
Red_Grass_(Themeda_triandra)_(13912868212).jpg|skeusennik|Gwels rudh (Themeda triandra), kemmyn war garrygi shist
</gallery>

[[Klass:Afrika]]
[[Klass:Parkow kenedhlek]]
