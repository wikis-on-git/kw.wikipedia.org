{{Den | fetchwikidata=ALL | onlysourced=no | suppressfields= }}
[[Restren:Kit Cavanagh.jpg|alt=Kit Cavanagh|skeusennik|Kit Cavanagh]]
'''Christian Davies''' (1667 â€“ 7ves Gortheren, 1739), genys avel '''Christian Cavanagh''' hag aswonnys avel '''Kit Cavanagh''' po ''''Mother Ross'''<nowiki/>', o  [[Iwerdhon|Godhales]] a wrug junya an lu [[Breten Veur|Bretennek]] yn 1693 tollwiskys avel [[gour]]. Hi a wre batalyas y'n troslu yn Flandrys dres Bresel an Naw Bledhen bys yn 1697, wosa henna gans an 4a Dragoons, hag ena gans an Scots Greys yn Bresel Holyans [[Spayn]] a 1701 dhe 1706. Awtour Daniel Defoe a dheuth er hy fynn pan o hi Pensyoner Chelsea ha gul hy hwedhel dhe'n lyver ''The Life and Adventures of Mrs. Christian Davies''.

Genys veu hi yn [[Dulyn]], Iwerdhon, myrgh a vrager leel. Hi eth dhe driga gans hy modrep a wre restra diwotti yn Dulyn. Ena hi a wrug demedhi gans Richard Welsh, oberwas hy modrep. Wosa mernans hy modrep, hi a heryas an diwotti hag y restra. 

Hy gour a vansyas yn 1691. Ny wodhir an manylyon, mes ev a dhanvonas lyther dhe Kit yth esa ev y'n lu Bretennek. Kit a redyas hemma hag ervira dhe dreghi hy gols ha tollwiska avel gour dhe junya an lu Bretennek rag y drovya. Hi a junyas avel den an troslu yn-dann hanow Christopher Welch ha batalyas yn Batel Landen. Hi a veu goliys ha dalghennys gans an [[Pow Frynk|Frynkyon]]. Yn 1694, hi a veu keschanjys ha hi a dehwelis dhe lu Bretennek. 

Hi a veu diskergys a'n lu wosa ladha serjont yn skyrm a-dro dhe neb benyn. Hi a omjunnyas dhe'n lu arta yn Scots Greys, arta avel gour. Hi a wre batalyas yn Bresel Holyans Spayn yn 1701.

Hi a omwre hi dhe vos gour gans meur a sewena. Hi a dhybris gans an gwer, eva gansa, koska gansa, gwari kartennow gansa, ha hi a wre pisa rybdha der usya piben alkan gans lethrennow. Mar sewen o hi dell wrug hora leverel Kit dhe vos tas hy flogh. Kit a dylis arghans dhedhi rag hy skoodhya.

Goliys veu hi yn Batel Schellenberg, ytho settys veu hi dhe witha prisnoryon Frynkek. Ena y hwrug hi kavos hy gour, wosa 13 bledhen. Herwydh nebes, hi a wrug y aswon pan o ev owth assaya dynya Iseldiryades, ytho yth erviris hi dhe pesya y'n lu.

Yn 1706 hi a veu goliys arta yn Batel Ramillies, mes an prys ma yth esa torrva yn hy klopen hag an leuvvedhek a dhiskudhas hy bos [[benyn]]. Lord John Hay, hembrenkyas an brigad Scots Greys, a erghis hy gober dhe besya ha hi yn-dann with an lu. Pan o hi yagh, hi a veu diskergys ha dalleth oberi avel methor an lu. Hy gour a verwis yn Batel Malplaquet yn 1709. Hi a drovyas an korf hag y ynkleudhyas. Wosa tri mis hi a wrug demedhi soudor Scots Greys, Hugh Jones, mes ev a verwis yn Kerghynnans Saint-Venant yn 1710

Wosa an vresel, yn 1712, hi a veu diskwedhys dhe Vyghternes Anne neb a wrontyas dhedhi pensyon a sols pub dydh. Hi a wrug demedi soudor aral henwys Davies. Pan o hi koth, hi a veu degemerys dhe Glavji Riel Chelsea avel pensyoner. Hi a verwis yn 1739 hag a veu ynkleudhys gans enorys leun an lu.

{{unn k}}

[[Klass:Godhyli]]
[[Klass:Mernansow 1739]]
