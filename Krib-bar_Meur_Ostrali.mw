{{Tyller| fetchwikidata=ALL | onlysourced=no| suppressfields= }}

'''Krib-bar Meur Ostrali''' yw an kevreyth krib wylar moyha y'n bys, gans 2,900 a gribow diblans ha 900 a enesow. Yma dhe Ertachva UNESCO arenebedh a voy ages 2,300 km<sup>2</sup> yn ranndir a 344,000 km <sup>2</sup>. Desedhys yw y'n Mor Gwylar war arvor north-est [[Ostrali]], tro'ha'n est a stat Queensland. Hy a ystyn ynter Enesow Arlodh Elliot yn Queensland soth mar bell avel Morblek Papua, pellder a voy ages 2,000 km. An pellder dhyworth an arvor a wra varya ynter 30 km (ogas dhe Cairns) dhe 250 km ogas dhe Galdstone. 

Tus deythyek Ostrali hag Enesow Kulvow Torres re beu aswonnys a'n Krib-bar Meur a-dhia termyn pell, owth hy usya rag pyskessa hag erel. Rann bosek yw a wonisogeth ha spyrysekter bagasow leel. 

Y hyllir gweles an Krib-bar Meur dhyworth an efanvos, ha hemm yw an starneth sengel moyha y'n bys gwrys gans organedhow bew. Furvyes veu starneth an krib-bar dhyworth bilvilyow a organedhow byghan, gelwys "polypow gwylar". Meythrinva yw dhe lies eghen a vewnans, ha dewisys veu avel [[Ertachva an Bys UNESCO]] yn 1981. Konsidrys veu an krib-bar avel onan a "Seyth Marth Naturel an Bys" yn 1997. 

An Krib-bar Meur yw tennva tornyaseth moyha Ostrali. Y restrir viajys dhe'y gweles dhyworth trevow kepar ha Cairns ha Townsville. Ottomma tyller gerys-da dres eghen rag tornysi, yn arbennek Enesow Sulgwyn ha Cairns, hag askorrys yw dres AUD $3 bilvil an vledhen drefen an negys ma.

Y kwithir an brassa rann a'n krib-bar gans Park Morek an Krib-bar Meur, a weres lehe effeyth devnydh denel, kepar ha pyskessa ha tornyaseth. Posow erel war an krib-bar hag ekosystem a gomprehend [[Res treustir|res treustir]] ha godhesa, [[Chanj y'n hin|chanj y'n hin]] keffrys ha kanna yn res, skollya karthyon ha preydhyans gans pympbysow henwys kurun spern (''Acanthaster planci''). Herwydh hwithrans gans an Akademi Skiensow Kenethlek dyllys yn 2012, an Krib-bar Meur re gollas moy ages hanter y wylar a-dhia 1985, hwithrans afydhys gans studhyans yn 2020 a dhiskudhas dres hanter an gwylar dhe verwel yntra 1995 ha 2017. Akt laghel Park Morek an Krib-bar Meur a wra ynia war dhyllans derivas pub pymp bledhen a-dro dhe yeghes, posow ha'n wolok dheragdho.

==Dororieth==
[[Restren:Heron Island.jpg|skeusennik|left|Enys Kerghydh, yn ranndir soth an Krib-bar Meur]]
[[Tektonieth plattys]] a dhiskwedh Ostrali dhe waya dhe'n Ogledh war gevradh a 7 cm an vledhen, a-dhia an [[An Goloven Dhororiethel|Osweyth Kenozoek]]. Y feu termyn a dhrehevel tektonek, ha'n keynow dewdhowr a wayas 400 km dhe bervedh an tir. Kettermyn, Queensland a brevas [[Loskvenedh|tardhow loskvenydhyek]] a gawsas [[Tirfurv tektonek|loskvenydhyow skoos]] ha livyow [[Basalt|basalt]]. Re anedha a dhisplegyas dhe vos enesow ughel. Wosa furvyans bolla an Mor Gwylar, kribow gwylar a dhallathas furvya y'n bolla. Mes bys dhe nans yw 25 milvil bledhen, y feu Queensland yn frosow keynvor temprek - re yeyn rag synsi tevyans gwylar. Istori an Krib-bar yw komplek. Wosa dhe Queensland gwaya dhe dhowryow trovannel, an Krib-bar eth dre dermynnyow a devi ha deklinya gans chanjys yn nivel an mor. 

A-dhia 20,000 bledhen kyns a-lemmyn bys dhe nans yw 6,000 bledhen, nivel an mor a dherevis yn rewlys a-derdro'n bys. An polypow gwylar a ylli tevi ughella y'n dowr war emlow an enesow. Erbynn nans yw 13,000 kyns a-lemmyn, nivel an mor o saw 60 meter isella es dell yw hedhyw. Gans ynkressyans aral yn nivel an mor, beudhys veu an brassa rann a'n enesow, hag ytho an gwylar a ylli gordevi an enesow dhe furvya an kribow a welir lemmyn. Nyns yw nivel an mor re janjyas lower y'n 6,000 bledhen diwettha. Possybyl yw dhe weles remenans krib-bar hevelep dhe'n Krib-bar Meur yn Kimberley, Ostrali west.

==Enevales==
An Krib-bar Meur Ostrali a'n jeves 1,500 eghen a buskes ha lies eneval, plans, alga ha gwylar aral. 30 eghen a vorviles yw kevys y'n mor ogas dhe'n grib, ow komprehendya an [[Morvil bothek|morvil bothek]]. Omma y kwelir an brassa kanran a [[Morvugh|vorvughes an est]]. Hwegh eghen a vorgrobanes a dheu dhe'n grib rag dinythi. 125 a eghen a vorvleydh po roghys bros yw kevys war an grib ha treweythyow krokodiles hyli a wodrig dhyworth an arvor. Yn-mysk enevales erel, yma 215 eghen a [[Edhyn|ydhyn]], 5,000 eghen a gregynnegyon, 2,200 eghen a blansow war an enesow ha 400 eghen a wylar.

<gallery class="center" widths="175px" heights="150px">
Humpback_whale_fluke_(2).jpg|Lost morvil bothek
Dugong.jpg|Morvugh an est
Turtle06.jpg|Morgroben gwyrdh
White_shark.jpg|Morvleydh meur gwynn 
Reef_Manta_Ray_(14463935971).jpg|Rogh bros mantel
CrownofThornsStarfish_Fiji_2005-10-12.jpg|Pympbys kurun spern
Bleachedcoral.jpg|Gwylar kannys
Great_Barrier_Reef_snorkeling_21.jpg|Gwylar yagh
</gallery>
{{Posek 1,000}}

[[Klass:Ertachva an Bys UNESCO]]
[[Klass:Ostrali]]
