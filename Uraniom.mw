{{Taklow| fetchwikidata=ALL | suppressfields= * | image2 = U-TableImage.svg }}

Elven gymyk yw [[Uraniom|'''uraniom''']], niver 92 y'n [[An Vosen Beriodek|Vosen Beriodek]]. Y furvell gymyk yw '''U'''. An hanow a dheu dhyworth an planet [[Ouran (planet)|Ouran]], henwys yn y dro dhyworth duw an ebron yn mythologieth grek.

Rann veur a dommder pervedhek an [[Norvys]] a dheu dhyworth breynans radyoweythresek atomow uraniom. Nyns eus rann vewoniethel dhe uraniom, drefen y vos radyoweythresek.

Chif moon uraniom yw pygvoon (uraninit, UO<sub>2</sub>, po ''pitchblende'' yn [[Sowsnek]], dhyworth an [[Almaynek]] ''pech'' du, ha ''blende'' toller). Yn 1789 Martin Heinrich Klaproth, kymygydh Almaynek yn [[Berlin]], a hwithras pygvoon, ha kavos polter, aswonnys ganso avel elven nowydh, henwys uraniom ganso (diskudhys veu uraniom an keth bledhen). Enyshes veu alkan uraniom rag an kynsa prys yn 1841 gans Eugène-Melchior Péligot yn [[Paris]]. Ny aswonnys o uraniom avel alkan peryllus bys dhe 1896 pan dhiskudhas Henri Becquerel dell wrug sampel uraniom kawsya komol war blat skeusennek. Ev a dhamcanas bos uraniom ow tewynna dewynnow anweladow.

Jynn ebron americanek a dhroppyas an danbellen atomek gynsa war Hiroshima yn [[Nihon]] yn 1945. An danbellen a gomprehendyas uraniom-235, kemmys hag hevelep dhe 12,500 tonnas a TNT, ha'n tardh iskevresek a ladhas a-dro dhe 75,000 a dus.  Chif askorroryon uraniom yw [[Ostrali]], an [[Statys Unys]], [[Kanada]], [[Gabon]], [[Repoblek Werinel Kongo]], [[Afrika Dheghow]], [[Russi]] ha [[China]]. Askorrans ollvysel yw a-dro dhe 40,000 tonnas an vledhen, ha devnydh an brassa rann yw dinythi tredan. Usys yw uraniom re beu yn dasoberoryon nuklerek, h.y. uraniom diskargys (''depleted uranium'') rag laster gorholyon ha jynnow ebron, dhe liwa [[priweyth]] ha [[gweder]], hag yn arvwisk tanbellenigow.

Pan wrello atom uraniom folsa, askorrys yw elvennow erel, yn arbennek [[strontiom]]-90. Y'n 1950ow ha 1960ow, provow arvow nuklerek war enep an tir a worra strontiom-90 hag [[iodin]]-131 y'n ayrgylgh. Y feu droklamm yn Windscale, [[Pow Sows]], yn 1957, hag yn Chernobyl, [[Ukrayn]], yn 1986. Nans yw a-dro dhe 2 bilvil bledhen, y feu kreunyans a uraniom y'n [[Karrek|kerrygi]] yn Oklo, [[Gabon]], ow talleth dasoberor nuklerek naturel.

Poos atomek yw 238.03, y boynt teudhi yw 1132°C ha'y boynt bryjyon yw 3754°C. Y dhosedh yw 19kg an liter. Alkan arghansek, es y vortholya ha'y dhyghtya yw. Uraniom a gomprehend tri chif isotop, uraniom-238, 99.3% anedha (hanter-bewnans 4.5 bilvil bledhen), uraniom-235, 0.7% anedha (hanter-bewnans 700 milvil bledhen) hag uraniom-234, 0.005% (hanter-bewnans 245000 a vledhynnyow). Usys yw komparrivow isotopow uraniom ha [[Plobm|plomm]] rag dedhya kerrygi.

==Mirva==
<gallery class="center" widths="175px" heights="150px">
Restren: Aion_mosaic_Glyptothek_Munich_W504.jpg |skeusennik|Ouran, duw an ebron
Restren: Eugene_peligot.jpg|skeusennik|Eugène-Melchior Péligot
Restren: Becquerel_plate.jpg |skeusennik|Plat skeusennek Becquerel, yn le may hwrug dewynnyans kawsya komol
Restren: Mark_149_Mod_2_20mm_ammunition.jpg |skeusennik|Tanbellenigow gans arvwisk uraniom diskargys
Restren: Outfall_from_Wylfa_Power_Station_-_geograph.org.uk_-_668216.jpg |skeusennik|Tredanva nuklerek Wylfa, [[Kembra]] Gledh
Restren: Uranium_glass_in_UV.JPG |skeusennik|Gweder liwys gans uraniom
Restren: Uranus_as_seen_by_NASA%27s_Voyager_2.tif |skeusennik|An planet Ouran
Restren: Atomic_cloud_over_Hiroshima_-_NARA_542192_-_Edit.jpg |skeusennik|Komol atomek dres cita Hiroshima, 1945
Restren: Pichblende.jpg |skeusennik|Pygvoon
</gallery>

[[Klass:Elvennow kymyk]]
