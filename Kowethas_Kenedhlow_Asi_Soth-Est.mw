[[Restren:Association_of_Southeast_Asian_Nations_(orthographic_projection).svg|skeusennik|Kowethas Kenedhlow Asi Soth-Est yn towlyans]]
An '''Kowethas Kenedhlow Asi Soth-Est''' '''(KoKASE''' po '''ASEAN)''' yw kowethas keswlasek. An 8ves mis Est 1967, furvys veu an KoKASE gans [[Malaysi]], [[Pow Tay]], [[Indonesi]], [[Singapour]] ha'n [[Filipinys]]. Y'n oos na, yth esa [[kemynegoreth]] ow tevi yn [[Vietnam]], hag yth esa'n pymp kenedhel ma ow tierbynna kudynnow a-berth ynna ynwedh. Awos an gilva ma, an pymp kenedhel ma a wrug KoKASE avel diskwedhyans a gesoberyans kevrennek. Yn kott, amkan an kowethas yw kesoberyans politek hag erbysek. Yma pennplas an kowethas yn [[Jakarta]], Indonesi.

Y feu kowethas yn termyn kyns henwys Kowethas Asi Soth-Est (KASE). Kowethas keswlasek a veu ev a'n Filipinys, Malaysi ha Pow Tay. An teyr henedhel ma a furvyas KASE yn 1961. Henwys yndella a veu awos bos pubonan a'y genedhlow oll rann a Asi Soth-Est.

Yn 1976, an kenedhlow KoKASE a synsas keskusulyans yn [[Bali]]. Wosa hemma, y tallathas an kenedhlow kesoberyans erbysek strottha. Byttegyns, erbynn kres an 1980ow, gwriansow an KoKASE a lenthas. Erbynn 1991, Pow Tay a brofyas kenwerthva frank. An kenedhlow ASEAN a omvet pub bledhen oll dhe geskewsel war lies mater.

Dhe dhalleth nyns esa saw pymp esel an KoKASE. [[Bruney|Brunei Darussalam]] a omjunyas gans an ASEAN an 7ves mis Genver 1984. Vietnam a'n junyas an 28ves mis Gortheren 1995. [[Pow Lao]] ha [[Byrmani|Myanmar]] a junyas avel esel an 30ves mis Ebrel 1999. [[Timor Est]] yw an pow unsel yn Asi Soth-Est nag yw esel KoKASE. Byttegyns, Timor Est keffrys ha [[Papoua Gyni Nowydh]] (nag yw gwelys avel parth a Asi Soth-Est herwydh doronieth) yw avisyoryon an KoKASE, ha hwans a's teves a vos eseli dien an KoKASE.

Nebes kedhlow a bowyow KoKASE a sew:

* Yma a-dro dhe 8% a boblans an bys ow pewa yn kenedhlow KoKASE. A-dro dhe 240 milyon Muslym yw trigys y'n kenedhlow ma, dre vras yn Indonesi, Malaysi, ha Bruney.
* A-dro dhe 170 milyon Kristyon yw trigys y'n kenedhlow ma, dre vras y'n Filipinys.
* A-dro dhe 170 milyon Bouddydh yw tirgys y'n kenedhlow ma, dre vras yn Pow Tay, Myanmar, Pow Lao, [[Kamboji]], Vietnam, ha Singapour.
* Posekka gwara an kenedhlow KoKASE yw daffar elektronek, menoyl, ha prenn. Kowlaskorras pervedh an kenedhlow ma yw $1,073.9 bilyas USD.
* Pub kenedhel an KoKAS a's teves hen wonisogeth, ha governans a eghen dhyffrans.

Kenedhlow an KoKASE a wrug Dalva Diredhek KoKASE (ARF yn Sowsnek, ''ASEAN Regional Forum''). 27 pow yw esel an Dalva Diredhek KoKASE. Ledyoryon an kenedhlow ma a omvet ha kewsel a lies mater, yn arbennek diogeledh ha kesoberyans erbysek. Eseli a-lemmyn an DDK yw: [[Malaysi]], [[Pow Tay]], [[Indonesi]], [[Singapour]], [[Filipinys]], [[Vietnam]], [[Bruney]], [[Pow Lao]], [[Byrmani|Myanmar]], [[Kamboji]], [[Ostrali]], [[Kanada]], [[China|China Poblegeth an Werin]], an [[Unyans Europek]], [[Eynda]], [[Nihon]], [[Korea Gledh|Korea North]], [[Korea Dhyhow|Korea Soth]], [[Mongoli]], [[Mordir Nowydh]], [[Pakistan]], [[Papoua Gyni Nowydh]], [[Russi]], [[Timor Est]], an [[Statys Unys]], ha [[Shri Lanka|Sri Lanka]].

An KoKASE a syns kuntelles pub bledhen. An guntelles a dhur 3 dydh, hag an eseli a geskews war lies mater.
[[Klass:Fondyansow 1967 yn Asi]]
[[Klass:KoKASE]]
