{{Taklow| fetchwikidata=ALL | suppressfields= * | image2 = Y-TableImage.svg }}

Elven gymyk yw [[Ytriom|'''ytriom''']], niver 39 y'n [[An Vosen Beriodek|Vosen Beriodek]]. Y furvell yw '''Y'''. An hanow a dheu dhyworth tre Ytterby yn [[Sweden]]. Ytriom yw onan a beder elven henwys dhyworth an dre ma. Hevelep yw ytriom yn kymyk dhe'n elvennow dor-tanow po lanthanid , mes nyns yw unn anedha y'n gwir, hag yn sur nyns yw tanow vytholl. Nyns eus rann vewoniethel dhe'n elven. Nebes gwenonek yw holanow hedeuth ytriom. Usys yw ytriom-90, isotop radyoweythresek, dhe dhyghtya kellow kanker, kepar ha lymphoma, leukaemia T-kell ha kankerow a'n oygel, kolodhyon hag eskern.

Diskudhys veu ytriom yn 1794 gans Johan Gadolin (1760-1852), kymygydh finnek, ha Professor Kymygieth yn Pennskol Åbo (Turku lemmyn) yn [[Pow Finn]]. Ev a gavas bothen moon dhyworth Karl Axel Arrhenius (1757-1824). An moon dheuth dhyworth gwik Ytterby yn Sweden, ytho henwys an moon ytterbit. Wosa hwithrans, Gadolin a leveris ev dhe dhiskudha dor nowydh, henwys yttria ganso.

Askorrys yw a-dro dhe 600 tonnas an vledhen. Usys yw yn kesalkenyow, ev a wellhe [[magnesiom]], [[kromiom]] ha [[horn]] tedhys. Ytriom oksysulfid yw an kessran rudh yn pellwologow liw. Ytriom oksid a wra gweder hag a yll gorthsevel tommder ha jaggys, usys yn lensow kamera. Usys yw ynwedh dhe wul ughkendegoryon. Yn 2009 diskudhys liw nowydh a gomprehend ytriom, h.y. glas YInMn yn Pennskol Oregon.

Poos atomek yw 88.91, y boynt teudhi yw 1522°C ha'y boynt bryjyon yw 3338°C. Y dhosedh yw 4.47kg an liter. Alkan medhel gwynn-arghansek yw.

==Mirva==
<gallery class="center" widths="175px" heights="150px">
Restren: Johan_Gadolin.jpg |skeusennik|Johan Gadolin
Restren: Monazite-(Ce)-164025.jpg|skeusennik|Monazit
Restren: Ytterby_brygga_July_2011.jpg |skeusennik|Ytterby
Restren: Carl_Axel_Arrhenius_crop.jpg |skeusennik|Carl Axel Arrhenius
Restren: Aperture_Grille.jpg |skeusennik|Ytriom a wra an liw rudh yn pellwolok
Restren: Yag-rod.jpg |skeusennik|Gwelen ytriom rag laser
Restren: YInMn_Blue_-_cropped.jpg|skeusennik|Glas YInMn
Restren: YBCO-modified.jpg |skeusennik|Aswonnys yw ytriom-bariom-kober oksid (YBa<sub>2</sub>Cu<sub>3</sub>O<sub>7-9</sub>), henwys 1-2-3, avel ughkendeger
</gallery>

[[Klass:Elvennow kymyk]]
