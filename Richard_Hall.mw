'''Richard Hall''' (1854 -15 Me 1932) o onan a gowsoryon moyha freth an yeth [[Kernewek]] y’n [[Dasserghyans Kernewek|Dasserghyans]] a-varr. 

==Bewnans a-varr==
Genys veu yn 1854 yn [[Lannust]], an nawves a dheg flogh dhe Thomas Mann ha Matilda Frances (neé Murrish). Besydhes veu 23 mis Gortheren 1854 yn Lannust. Ser rosow o y das kyns dos ha bos panner. 

Pan veu naw bloodh, yn medh Hall, yth esa maghteth dhedha yn aga chi yn Lannust, Mary Taskes hy hanow. Hi a verkyas ev dhe redya ''Archaeologica Cornu-Britannica'' gan William Pryce, ha hi a leveris orto y hylli hy mamm kewsel nebes a’n hen yeth, dyskys gans Mrs Kelynack a [[Lulynn]]. Ev eth dhe weles an vamm, ow tiskudha hi dhe gewsel an Deg Gorhemmyn, an Pader ha nebes geryow erel yn Kernewek Diwedhes kepar veu yn Pryce. Modrep Richard Hall o Elizabeth Vingoe, a dhyskas an Pader, Deg Gorhemmyn ha niverow dhe’y fleghes y’n 1840ow ha 1850ow yn hy bargen tir Bosworwedh Wartha yn [[Eglosmadern]].

==Gasa Kernow==
Y das a verwis yn 1867 hag erbynn ev dhe vos hwetek bloodh yn niveryans 1871, ev a veu trigys yn [[Loundres]], owth oberi avel skrifwas dhe gowethyans pannorieth. Yn 1880 ev a dhemedhis Alexandra Victoria Harriet Garnham (1863-1957). I a gavas dhew flogh, Alfred (Fred) (1886 - 1940) hag Edith (1886 - 1982). Trigys ens yn Loundres hwath. Tamm ha tamm Hall a oberi dhe vos menystrer skrifwas hag erbynn 1911 ev o akontydh ha skrifenyas yn kowethyans ledher ha las. 

==Dyski Kernewek==
Richard a dhallathas spena moy ha moy a dermyn yn Lannust. Yth esa bern dhodho hwath y’n yeth, ha wosa ev dhe brena lyver [[Henry Jenner]], ''A Handbook of the Cornish Language'', reknys veu avel onan a’n kowsoryon moyha freth an Dasserghyans a-varr.  [[ASD Smith]] (Caradar) a leveris y vos onan a bymp kowsor freth an yeth kyns [[Kynsa Bresel an Bys]].  Ev a geswelas John Mann yn y ji yn Lannust yn 1914, pan veu Mann 80 bloodh. Mann a leveris orth Hall, pan ve flogh yn Boswydnek, [[Eglossenor]], dell wre keskowsel ha fleghes erel yn Kernewek orth gwari war-barth (hemm a via y’n spis 1840-1850).

Yn 1905 ev a wrug rol a eryow ha lavarow Kernewek, 18 folen y hys, hag yw rann a govrodhow Fonydyans Studhyansow Kernewek lemmyn. Erbyn an 1920ow, dyllys veu treylyans a Salm 23 ganso y’n ''Western Morning News''.
[[Restren:Richard_hall.png|skeusennik|300px|Bedh Richard Hall yn Afrika Dhyghow]]
==Afrika Dhyghow ha berdhya==
Edith a dhemedhis William Charles West(1879 – 1966) yn 1907, ha hi hag Alfred eth dhe Natal yn [[Afrika Dheghow|Afrika Dhyghow]].  Richard hag Alexandra a wre aga vystya ena. Drefen aga bos yn Afrika Dhyghow, ny veu possybyl ev dhe vos berdhys yn kuntelles kynsa an [[Gorsedh Kernow|Orsedh]] yn 1928 yn [[Dons Meyn Bosskawen]], ytho berdhys veu yn 1929 yn [[Karnbre]] gans an hanow bardhek {{bardh|bardhek= Carer Kernewek}}.

Ev a besyas treylya rannow a’n [[Bibel]], kepar ha’n Salmow ha rann a Aweyl Sen Jowan, ha skrifa lytherow dhe'n paperyou nowydh. Y leverir bos ganso gerva efan. 

Esel o a Gowethas Frenologiethel Bretennek (''British Phrenological Society''), hag yn hwir, ev o skrifenyas an kowethas  neb termyn. 

==Mernans==
Richard Hall a verwis 15 Gortheren 1932 yn chi y vyrgh, Edith yn Durban, 78 bloodh.
