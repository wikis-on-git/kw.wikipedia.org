'''Robert Morton Nance''' (1873-1959) o person a rowedh eghenn y'n [[Dasserghyans Kernewek]]. Yma tri a'n peswar vershyon skrifys a [[Kernewek|Gernewek]] &ndash; [[Kernewek Unyes|Kernewek Unys]], [[KUA]], ha [[Kernewek Kemmyn]] &ndash; yw grondys yn y ober ow savonegi Kernewek Kres.

Den klor o '''Robert Morton Nance''' na vostya nevra yn kever y wriansow ha sewenyansow.  Dres y vywnans ev o lymner, skrifer, arbenniger y’n destenn a worholyon a’n [[Oesow Kres]], oberer rag an wonisogeth [[kernewek]] hag onan a’n hembrenkysi &ndash; an brassa hembrenkyas, martesen &ndash; a [[Dasserghyans Kernewek|dhasserghyans an yeth]].

==Bywnans a-varr==
Dineythys veu {{bardh |bardhek=Mordon |gwir=NANCE Robert Morton}}, ow ri dhodho y [[hanow bardhek]], mis-Ebryl y’n vlydhen 1873 yn Tredegaville yn [[Kembra]]. Kernowyon o y dhew gerens &ndash; William Edwin Nance o den dhiworth [[Lannwedhenek]] ha’y vamm, Jane Morton, o benyn dhiworth [[Porth Ia]].  Y’n vlydhen 1878 y tiannedhis an teylu dhe Benarth, ogas dhe’n lestriva yn [[Kardydh]], ha movys o Mordon gans an gorholyon ow mos hag ow tos y’n porth bysi.  Ev a wrug lies patron ha lies delinyans a lestri a welas ev pup dydh hag ev ow kerdhes y’n stretow ogas dhe’n porth.  Yth esa gorholyon yn y woes, drefenn bos lies henedh a varners y’n dhew denewen a’y deylu.  Gwrier skathow o y dhehengeugh ha tas gwrier an kynsa skath-sawya yn Porth Ia.  Mordon a dhyski moy yn kever skathow dhiworth y das-gwynn pan eth ev dhe Borth Ia rag gortos ena erna dhaskavas ev wosa kleves.

Maw kosel o, neb a gara redya lyvrow, kepar hag ''Antiquities'' gans [[William Borlase]], ha ''Cornish Legends'' gans Hunt;  hag ev a skrifa gwariow byghan, war an voes y’n stevell hansel, rag y vreder ha’y hwoer.  Mes ev a fyllis an apposyansow arsmetryk (rag entra dhe bennskolyow [[Rysoghen]] po [[Kargront]]), ha rakhenna ev eth dhe Gollji Art Kaerdydh le may hwrug ev lies tenn a [[Kernow|Gernow]], Porth Ia ha’y deythogyon.  Diwettha yth eth ev dhe Skol Herkomer yn Bushey, [[Pow Sows]], le may tyskas ev delinya, hag omma ev a vetyas orth studhyores, Beatrice Michell hy hanow, an venyn a eth ha bos y wreg yn 1895.  Difennys o dhodho pesya  y’n skol drefenn an demedhyans, ytho ev a dhewelis dhe  Benarth gans Beatrice, le may feu dineythys aga myrgh Jeniver.  Y’n termyn ma y hyllys gweles onan a’y dhelinyansow y’n Royal Academy hag y liwyansow a waynyas piwasow orth an [[Esedhvos|Eisteddfod]] Kenedhlek a Gembra.  Herwydh an gusul Professor Herkomer ev a fondyas Skol Liwyans gans y wreg, mes drog o hy kleves, ha res o dhedha mos dhe Borthcawl, le mayth o gwella an ayr.

==Lymner ha skrifer==
Beatrice a verwis, hag yn 1902, Mordon eth dhe [[Paris|Baris]], [[Pow Frynk]], rag studhya liwyans, mes ev a dhehwelis tre wosa nebes misyow drefenn bos savon y dhyskadoryon mar isel, dell grysis.

Mordon a erviras attendya orth y gerensa a worholyon, hag ev a dhiskwedhas y ober y’n ‘New Gallery’ yn [[Loundres]] hag ev a dhyllas nebes lyvrow &ndash; ''Britain’s Sea Story'', gans E.E. Speight (1905), ''The Romance of the Merchant Venturers'' (1906), hag ev a dhyghtyas an delinyansow rag ''Voyages'' gans Hakluyt.

Y’n vlydhen 1906 Mordon a dhemmedhis Annie Maud Cawker re vetsa ev orti y’n skol yn Bushey.  I a’s teva tri flogh, Robert, Richard ha Phoebe, hag i a drigas yn [[Nankledra]], yntra [[Pennsans]] ha [[Porth Ia]], le may skrifas ev an ‘[[Gwariow Kledri]]’.  Ev a brenas pennti yn Trevail, ryb an arvor ogas dhe [[Sennen]], mes yn 1914 y tiannedhas an teylu dhe Garrbons, le may pesyas ev gul patronow a worholyon ha may skrifas ev lyver arall, ''Sailing Ship Models'', dyllys yn 1924.

==An Dasserghyans==
Hag ev ow triga yn [[Kernow]], Mordon a oberi pur grev rag an wonisogeth kernewek.  Ev a fondyas an kynsa [[Kowethasow Kernow Koth|Kowethas Kernow Goth]] yn Porth Ia yn 1920, ‘[[Kuntellewgh an Brewyon]]’ hy lavar arwoedhek, hag eth ha bos kovadhor a’n unnyans a gowethasow yn 1924.  Dres y vywnans ev o Pennskrifer a’n lyver-termyn ''[[Kernow Goth]]'', Esel-vynari a’n ‘[[Royal Cornwall Polytechnic]]’, Lywydh a’n ‘[[Royal Institution of Cornwall]]’ yntra 1951 ha 1955, Lywydh an Asrann Gernewek a’n [[Kuntellyans Keltek]] ha Lywydh an Unnyans Kowethasow Kernow Goth.

Hwath y kavas Mordon termyn dhe studhya hag oberi rag an yeth.  Ev a dhiskas nebes geryow kernewek avel flogh, pan geheveli y das an henwyn-tylleryow kembrek ha kernewek, ha pan redya ev ''Antiquities'' gans Borlase, ha ''Specimens of Cornish Provincial Dialect'' gans Sandy.  Ev a studhya an yeth dhiworth ''[[Handbook of the Cornish Language]]'' gans [[Henry Jenner]], mes ny assayas ev kewsel po skrifa Kernewek y’n termyn na, dell skrif ev yn erthygel "Cornish Beginnings" yn ''Kernow Goth''.  Ev a dhallathas kuntell geryow kernewek dhiworth an rannyeth hag ev a vetyas orth Henry Jenner pan wre ev hwithrans yn [[Aberfal]] rag y lyver ''Glossary of Sea Words'' na veu dyllys saw wosa y vernans avel lyver kovadh.  Ev eth gans Jenner dhe Dreorchy yn Kembra mis Hedra, 1928, rag mos ha bos [[bardh]] kembrek, ow kemmeres an hanow ‘Mordon’, hag yn 1929 ev a dhyllas y lyver ''[[Cornish for All]]'' wosa ervira bos Kernewek kres an gwella sel rag dasserghyans an yeth.  Yn 1934 y feu ev ynstallys avel [[Bardh Meur]].  Ev a skrifa lies erthygel yn kever an yeth ha’n tekstow koth, lies lyther yn Kernewek, ha lies lyenn, kepar ha’n gwari ''[[An Balores]]'', ha’n hwedhel "[[Lyver an Pymp Marthus Seleven]]".  Mes y vrassa ober, pur dhe-les hwath rag Kernewegoryon hedhyw, o y erlyver, ''[[Gerlyver Noweth Kernewek ha Sawsnek]]''.

Mordon a besya oberi rag an yeth bys yn y vernans yn [[Heyl]] an 28ves a [[Mys Me|vis Me]] [[1959]]. Ev a veu ynkleudhys yn [[Senor]], ha war ven y vedh yma an geryow mar wir ‘Oberow y vewnans yw y wir kovadh’.

{{sequence|
prev=[[Henry Jenner|Gwas Myhal]]|
list=[[Bardh Meur]]'''<br >1934&ndash;1959|
next=[[EG Retallack Hooper|Talek]]|
}}

{{KK}}
{{Brav}}

==Kevrennow yn-mes==
* [http://www.gorsethkernow.org.uk/kernewek/pycturva/byrthveor/kmordon.htm Kedhlow a-dro dhodho] a-dhiworth [[Gorsedh Kernow]]

[[Category:Skriforyon yn Kernowek|Nance, Robert Morton]]
[[Category:Kembra|Nance, Robert Morton]]
[[Category:Kernowyon|Nance, Robert Morton]]

[[br:Robert Morton Nance]]
[[ca:Robert Morton Nance]]
[[cy:Robert Morton Nance]]
[[en:Robert Morton Nance]]
[[nn:Robert Morton Nance]]
