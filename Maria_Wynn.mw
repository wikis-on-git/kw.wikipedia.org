[[Restren:Madonna Litta.jpg|right|thumb|Lymnans a Varia Wynn gans [[Leonardo da Vinci]].]]
'''Maria''' yw mamm [[Yesu Krist]] war-lergh [[Kristoneth]] hag [[Islam]]. Y'n [[Bibel]] ha'n [[Qur'án]], Maria yw [[gwyrghes]] pan dheriv an [[el]] Gabryel dhedhi y fydh genys dhedhi Krist (neb yw mab unnik [[Dyw]] war-lergh Kristonyon). Rag henna y's gelwir menowgh an '''Wyrghes Maria'''. Ha hi gans flogh, an karpenter [[Yosep]] a's demmedh; yn [[Galile]] y trigens i. Yn-mysk neskerens dhedhi o [[Elisabeth]] ha [[Yowann Baptyst]]. Present o Maria yn eur lies gwrians Yesu a rowedh: an demmedhyans orth Kana, godrik Yesu dhe'n Tempel, hag erell. Yn arbennik yth esa hi ryb an grows, warbarth gans [[Maria Magdalenen]], [[Salome]] ha benynes erell, pan verwis hy mab. [[Anna]] ha [[Yoakim]] a via hy mamm ha tas, war-lergh Awayl Jamys (yn-mes a'n Bibel). Yma [[Eglos Katholik Romanek|Katholigyon]] ha ken Gristonyon ow krysi Maria dhe vywa heb peghes hag yskynna dhe'n Nev wosa hy mernans.

Y'n Qur'án, Maria ha Yesu yw an dus unnik gelwys ''ayat Allah'' ("arwoedhyow Dyw"); "gwesyon enorys" a Dhyw ens i warbarth. Hi yw pur ha sans, dell yw yn derivadow kristyon; hag yma unn lyver (''soura'') an Qur'án henwys yn hy henor. Hanow hy theylu unnweyth yw dihaval y'n Qur'án (hy thas yw Imran yn le Yoakim), hag yma dhedhi breur henwys Haroun ([[Aron]]).

Hy hanow yw מרים ''Maryām'' yn [[Aramek]], Μαριαμ po Μαρια yn [[Grew]], ''Maria'' yn [[Latin]] ha مريم ''Maryam'' yn [[Arabek]].
Y'n [[lyenn Kernewek|tekstow]] [[Kernewek]] hengovek, Maria yw gelwys an "wyrghes ker Maria", "Maria myghternes Nev", h.e.

[[Class:Kristoneth]]
[[Class:Islam]]
[[Class:Sens]]

{{Link FA|sk}}
