{{Den | fetchwikidata=ALL | onlysourced=no | suppressfields= }}

'''Henry Bone'''  (6 Hwevrer 1755; 17 Kevardhu 1834) o lymner Sowsnek a emayl, arvethys gans tri myghtern an eyl wosa y gila, [[Jori III]], [[Jori IV]] ha [[Wella IV]]. Yn y resegva a-varr, ev a oberas avel lymner [[Priweyth|priweyth]] ha gemmweyth. Etholys veu avel Akademydh Riel, hag ev a askorras an lymnyansow emayl moyha bythkweth gwelys bys an termyn na. 

==Bewnans hag ober==
[[Restren:Francis Drake by Henry Bone.jpg|thumb|left|Francis Drake]]
Genys veu Henry Bone yn [[Truru]], [[Kernow]]. Gwrier mebel o y das ha kervyer skiansek. Yn 1767, teylu Bone a removas dhe [[Aberplymm]] yn [[Dewnans]] le may kavas Bone kynsernieth yn 1771 dhe William Cookworthy, fondyer gweythva [[Priweyth|priweyth]] Aberplymm ha'n gwrier kynsa yn Pow Sows a priweyth kales. Yn 1772, Bone a removas gans y vester dhe weythva priweyth [[Bristol]], le may hwrug remaynya hwegh bledhen, owth oberi a-dhia 6 myttinweyth bys 6 gorthugherweyth, ha studhya delinyans wosa henna.  

Wosa skattyans gweythva Bristol yn 1778, Bone a dheuth dhe [[Loundres]] gans unn gyni yn y bocket, ha pymp peuns chevisys dhyworth koweth. Ev a dhallathas emaylya euryoryow hag ena portrayansow emayl ha dowrliw. 24 Genver 1780, ev a dhemedhas Elizabeth Vandermeulen, diyskynnyas a'n lymner meur y hanow Adam Frans van der Meulen. An kopel a gavas dewdhek flogh, ha deg anedha a dreusvewas dhe vos tevesigyon. Yn 1780 ev a dhiskwedhas y lymnans kynsa y'n Akademi Riel, portrayans a'y wreg hag emayl meur dres eghen rag an termyn na. A-dhia an vledhen na, ev a wrug omri yn tien dhe lymna emayl ha diskwedhes y'n Akademi. 

[[Restren:Henry Gawler (1766-1852) and his brother John Bellenden Ker (1765-1842) holding a portfolio, as children with their dog by Henry Bone.jpg|skeusennik|Henry Gawler (1766 - 1852) ha'y vroder John Bellenden Ker (1765 - 1842)]]
Yn 1789, ev a dhiskedhas  "Awen ha Kupid", an lymnans emayl moyha gwrys bythkweth bys ena. Yn 1800 apoyntys veu avel lymner emayl dhe Bennsevik Kembra. Yn 1801 gwrys veu avel kowethyas an Akademi Riel ha lymner emayl dhe Jori III, apoyntyans synsys ganso dres rewlyansow Jori IV ha Wella IV. 15 Ebrel 1811 etholys veu avel akademydh riel. Y askorrans emayl Bacchus hag Ariadne (wosa lymnans gans Titian) o an lymnans emayl moyha askorrus bythkweth. Moy ages 4,000 a dus a welas an ober yn chi Bone. Gwerthys veu dhe Mr. G. Bowles a Cavendish Square rag 2,200 gyni. An somm veu talvedhys gans checken Arghantti Fauntleroy. Bone a wrug kashya an checcken war y fordh tre, y'n gwella prys, drefen an arghantti dhe vos skat an nessa dydh. 

Bone a wrug kevres a bortrayansow istorek dhyworth termyn Elisabeth I, kevres a "Vyghternydhyon a vri y'n Vresel Vredereth", ha kevres a bortrayansow a deylu Baron Russell. Ny veu an kevres sewennus. Yn 1831 y wolok a fyllis. Yn anvodhek ev a gemeras y bensyon. 

Ev a verwis 17 Kevardhu 1834. Leverys yw ev dhe vos "den a glorder ha helder gnasek; y vewnans privedh veu afinys gans kowethegeth hag ewnhynseth". Francis Chantrey a gervyas penndhelow anodho, ha [[John Opie]], John Jackson, ha George Harlow oll a lymnas y bortrayans. 

==Kemmynro==
Neb termyn kyns y vernans, Bone a brofyas y guntel, talvesys orth £10,000, dhe'n genedhel rag £4,000, mes deklinys veu an kynnyk. 22 Ebrel 1836 i a veu gwerthys yn strifwerth Christie's, hag ytho skollys a-les. Gwerthasow erel a'y oberow a hwarva yn 1846, 1850, 1854, ha 1856.

==Teylu==
Dew a'y vebyon, Henry Pierce Bone ha Robert Trewick Bone, o lymnoryon emayl a vri ynwedh. Mab aral, Thomas Bone, o prentis marner war skath henwys ''Racehorse'' eu diswrys ha beudhi ogas dhe [[Enys Manow]]. Onan aral, Peter Bone, o isgapten y'n 36s Rejyment, ha goliys yn Batel Toulouse yn 1814, ha merwel skon weosa dehweles dhe Bow Sows. Pympes mab eth dhe vos laghyas.  

== Mirva ==
<gallery widths="140" heights="140">
File:Hope, Henry Philip (Bone, after Head).png|''Henry Philip Hope'' (1802)
File:Duchess of Kent and Victoria by Henry Bone.jpg|''Dukes Kent ha Victoria'' (1824/5)
File:Sophia Lady Burrell as Hebe - Henry Bone, R.A. (1804).jpg|''Sophia Lady Burrell avel Hebe'' (1804)
File:Hope nursing Love - Bone 1808.jpg|''Govenek ow kwitha kerensa'' (1808)
</gallery>
