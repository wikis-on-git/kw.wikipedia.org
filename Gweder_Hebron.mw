{{Taklow | fetchwikidata=ALL | suppressfields= }}


'''Gweder Hebron''' (Arabek زجاج الخليل, ''zajaj al-Khalili'') yw [[gweder]] askorrys yn [[Hebron]] ha rann a dhiwysyans [[Art|art]] sewenus fondys y'n cita y'n [[Emperoureth Romanek|oos romanek]] yn Palestayn. Ev a wra durya bys dhe hedhyw, yn kwarter Cita Goth Hebron henwys "Kwarter an Hwyther Gweder" (Haret Kezazin, Arabek حارة القزازين) ha gweder Hebron a bys avel tennvos tornyaseth dhe'n cita.
[[Restren:Hebron_glass_finished_products_-_Joff_Williams.jpg|skeusennik|left|Diskwedhyans a Weder Hebron yn gwerthji yn [[Hebron]].]]

Yn hengovek, teudhys veu an gweder owth usya devnydhyow kriv leel, a gomprehend tewes dhyworth gwigow yn ogas, [[sodiom]] karbonat (dhyworth an [[Mor Marow]]), ha keworransow liw kepar ha [[horn]] oksid ha [[kober]] oksid. An dydhyow ma, usys yw gweder eylgylghys yn fenowgh. 

Askorra gweder yn Hebron yw kenwerth teylu, ha'y gevrinyow synsys ha treusworra gans nebes teyluyow palestinek neb a ober an gweythvaow desedhys a-ves dhe'n cita. An askorrasow a gomprehend gemmweyth gweder kepar ha paderennow, breghelligow ha bysowyer, gweder liw ha lugern gweder. Byttegyns awos an kas yntra Palestayn hag Ysrael, askorrans gweder re dheklinyas.  

== Istori ==
[[Restren:Road_to_Hebron,_Mar_Saba,_etc._Glass_works.jpg|skeusennik| An weythva gweder,  1900-1920]]
Fondys veu an diwysyans gweder yn Hebron y'n oos romanek yn Palestayn. Ha'n diwysyans gweder Fenycyan deklinya y'n citys war an morrep, an diwysyans a vovyas dhe bervedh an pow, yn arbennik Hebron. Diskudhys veu taklow gweder dhyworth Hebron mar goth avel an 1a ha 2a kansvledhen. 

Y hyllir gweles fenestri gweder liw gwrys a weder Hebron a'n 12ves kansvledhen yn [[Fow an Ugheldasow]], a veu eglos dres an [[Krowskasow|Krowsgasow]] yn Palestayn.  Ensamplow eral a fenestri gweder liw askorrys yn Hebron yw an re a wra afina Krommdo an Garreg yn Cita Koth Jerusalem.

Erbynn 1483, pan vysytyas Felix Fabri an cita, ev a dhiskrivas mos ''"a-hys stret hir an cita, mayth yw trigys oberoryon a dhivers artys, mes yn arbennik oberoryon gweder; ha gwrys yw gweder y'n tyller ma, gweder ylyn vytholl, mes gweder du ha'n liwyow yntra golow ha tewl." ''

Taklow tipek gwrys gans an gweythvaow ma o taklow hewul, ow komprehendya skudellow eva ha dybri, lestri synsi olew ha lugern olew kyn hwre an gweythvaow askorra gemmweyth ha gweresoryon ynwedh. Chif prenoryon an gemmweyth o Bedwynas dhyworth an Negev (Naqab), Diffeythdir Arabia, ha Sinai, mes danvonys veu lower a esporthow an taklow kostys yn karavans [[kowrvargh]] dhe [[Ejyp]], [[Surri]] ha [[Jordan]]. Dres 150 a bobel a veu arvethys gans an diwysyans yn Hebron herwydh Ulrich Jasper Seetzen pan eth dhe Balestayn yn 1807-1809. 

Y'n 19ves kansvledhen askorrans a dheklinyas drefen kesstrif gans askorrasow europek. Yn despit dhe hemma, boghosogyon a besya prena gweder Hebron. Derivas gans kannas [[Pow Frynk]] yn 1886 a gampoll dell o gul gweder Hebron pennfenten gober posek dhe erbysieth Hebron gans peder gweythva ow tendyla 60,000 frank an vledhen.      

Askorra gweder a wra durya y'n 21s kansvledhen yn teyr gweythva desedhys a-ves a gwartron hengovek an cita goth yntra Hebron ha trev Halhul yn ogas. An teylu Natsheh a berghenn diw weythva. Yma gwerthji ogas dhe bub gweythva. Gweder Hebron yw tennvos dhe dornysi dhyworth Palestayn ha gwlasow erel. Mes kudynnow gans esperthi, an fowt a dornysi ha fronansow war vovyans palestinek wosa an 'Nessa Intifada' a wra treusvewans an diwysyans y'n termyn a dheu pur gales.

== Askorrans  ==
[[Restren:Modern_Hebron_Glass_Factory.jpg|skeusennik| Movya gweder teudh gans rach avel rann a'n argerdh askorra arnowydh.]]

Yn hengovek, askorrys veu gweder Hebron gans tewes dhyworth gwig Bani Na'im, dhe'n est a Hebron, ha [[sodiom]] karbonat kemerys dhyworth an Mor Marow. Yn le tewes, usys yw gweder eylgylghys lemmyn.  

==Kevrennow a-ves==
*[http://www.palestine-family.net/index.php?nav=6-207&cid=498&did=688&pageflip=2 Glassblowing in Hebron] by Toine Van Teeffelen, 04.06.2006, ''Palestine-Family.net''
*[https://web.archive.org/web/20040602034423/http://www.palestinetoday.org/gallery/Hebron-Glass Hebron Glass, gallery], Palestine Today
*[http://salemshalom.blogspot.com/2008/02/naomi-shihab-nye-and-hebron-glass.html Naomi Shihab Nye and Hebron Glass: A poem on Hebron glass]
* Simmons, Gail. 2013. [http://www.saudiaramcoworld.com/issue/201301/hebron.s.glass.history.htm "Hebron's Glass History."] Saudi Aramco World. January/February 2013. Pages 3–9.

[[Klass:Stat a Balestin]]
