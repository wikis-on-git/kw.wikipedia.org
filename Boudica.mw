[[Restren:Boadicea Haranguing the Britons (called Boudicca, or Boadicea) by John Opie.jpg|alt=Boadicea owth Arethya an Vrithonyon gans John Opie|skeusennik|Boadicea owth Arethya an Vrithonyon gans John Opie]]
'''Boudica''' po '''Boudicca''' (/ˈbuːdɪkə, boʊˈdɪkə/), aswonnys avel '''Boadicea''' (/ˌboʊ(ə)dɪˈsiːə/), hag yn [[Kembrek]] avel '''Buddug''', o myghternes a'n kordh Keltek Bretennek Iceni, tus a wre triga yn [[Norfolk]], moy po le. Genys veu hi a-dro dhe 25 OK ha ledya sordyans erbynn ostys [[Emperoureth Romanek]] yn OK 60 po 61. Yn [[Breten Veur]], yth aswonnir avel gorour an werin.

Hy gour Prasutagus, may hwrug hi dinythi diw vyrgh (ny wodhir aga henwyn) ganso, a wre rewlya avel keffrysias anserghek, yn hanow, a [[Rom]]. Ev a gemynnas y wlaskor dh'y vyrghes ha'n Emperour Romanek.  Byttegyns, pan verwis ev, hemm o neghys ha'n wlaskor ha'y gerth a veu synsys. Herwydh Tacitus, Boudica a veu kastigys ha'y myrghes revnys.

Yn 60 po 61 OK, pan esa governour romanek Gaius Suetonius Paulinus ow kul kaskerdh dhe Enys Von, [[Kembra]], Boudica a ledyas kordh Iceni, kordh Trinovantes hag erel yn sordyans. I a dhistruis Camulodunum (lemmyn, Colchester)''.'' Kettel glewis a'n sordyans, Suetonius a fistenas dhe Londinium (lemmyn, [[Loundres]]), kosten nessa an omsevysi. Ev a fyllis kavos tus lowr dhe dhifres an dre, ytho ev a asas Londinium ha fia dhe'n fo. Boudica a ledyas ost kowrek a Iceni, Trinovantes hag erel erbynn bagas Legio IX Hispana. Hi a's fethas ha leski Londinium ha Verulamium (lemmyn, Sen Albans). A-dro dhe  70,000–80,000 den romanek ha bretennek a veu ledhys y'n tri sita gans ost Boudica. 

Suetonius a sevis erbynn ost Boudica orth le ankoth, dres lycklod a-hys fordh romanek, aswonnys lemmyn avel Watling Street. Yn despit dhe gavos le a dus ages Boudica, ev a fethas an [[Brythonyon|Vrithonyon]] yn batel a dreylyas an vantol. An goredhom a wrug dhe Nero prederi a gildenna oll an lu romanek a Vreten Veur, mes trygh Suetonius erbynn Boudica a fasthes maystri roman a'n ranndir. Wosa henna, po Boudica a omladhas rag dienk bos dalghennys (herwydh Tacitus) po merwel a neb kleves (herwydh Cassius Dio).

Cassius Dio a's deskrifas avel hir, gans gols hir gellrudh, lev garow ha tremmyn lymm. Ev a skrifas y hwiska hi yn fenowgh delk owr bras (martesen torc), pliskin liwus ha mantell tew tackys gans brocha.
