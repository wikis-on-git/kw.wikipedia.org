'''[[Kernow]]''' yw konna-tir fest yn soth-west Ynys [[Breten Veur|Vreten Veur]]. A [[Penn an Wlas|Benn-an-Wlas]] dhe [[Porth-Bud|Borth-Bud]] yma 120 km a bellter. Dowr [[Tamer]] a wra an amal yntra Kernow hag an gonteth [[Pow Sows|sowsnek]] a [[Dewnans|Dhewnans]] y’n howldrehevel. Ottomma tiredh Kernow orth voyha ledan, gans 75 km. A-dheghowbarth yw an [[Chanel]], hag a-gledhbarth hag y’n howlsedhes yw [[Mor Havren]] hag an [[Mor Geltek|Vor Geltek]]. Yma 155 km yntra Kernow ha [[Breten Vyghan]] Isel a-dreus an Chanel; ha 85 km yntra Kernow ha [[Sir Bennvro]] yn [[Kembra]] a-dreus an Vor Geltek. [[Ynys Iwerdhon]] yw 200 km yn kerdh a-dreus an vor geth. Enep an pow yw 3 549 km².

A-ban tir Kernow yw hira a west dhe est nag a north dhe soth, nyns yw koynt bos dyffransow poesek yntra Howldrehevel ha Howlsedhes an pow. Dihaval yw rannyethow [[sowsnek]] kewsys y’n dew enep ma, gans or a-dro dhe gyrghynn [[Truru]].

Tir garow yw pervedh an pow, a-ban ystynnans a [[Goen Esk|Woen Esk]] ha Dartmoor yw [[Goen Brenn]] yn Howldrehevel Kernow. An poynt ugha a Woen Brenn yw Bron Wennyli, 419 m. Is yw an tiredh owth avonsya dhe'n West. Yma klegerow serth war an arvor gledh yntra [[Dintagell]] hag an kor a Dhewnans.

Dowr Tamer yw an avon voyha; yma an erell ow kynnoes an [[Avon Kammel]] (ow tenewi dhe'n Kledh troha Pleg-mor [[Lannwedhenek]]), [[Avon Fowydh]], hag [[Avon Fal]]. Yma an Tamer, an Fowydh, hag an Fal ow tenewi dhe'n Deghow.

Rann a Gernow esa an [[Ynysow Syllan]] yn hengovek, mes ymons i 40 km a-dre Benn an Wlas, ha gnas dhiblans yw gans an ynysow. [[Awtorita unnik]] ymons i a-dhia an blydhynyow 1990. Yma pymp ynys annedhys, ha nebes 140 karrek arall.

Kernow yw an dharn doemma a Vreten Veur. A-gynsow yma re ow hwilas tevi gwinreun rag [[gwin]], ha [[palmwydh]] a yll tevi y’n pow. [[Sten]], [[kober]], ha [[pri gwynn]] yw moen pur boesik.

Yma ayrborthow yn [[Tewynn Pleustri]] hag yn [[Aberplymm]], a-dreus Dhowr Tamer yn Dewnans. [[Aberfal]] ha [[Pennsans]] yw an portys moyha poesek y’n pow.

Nebes fordhow meur a dreus Kernow. Yma an A39 owth entra an pow ogas [[Bud]] ha berya dres Druru bys Aberfal. Yma an A30 ow talleth yn [[Pennsans]] hag a wra kevrenn gans [[Kammbronn]]-[[Rysrudh]], [[Bosvenegh]] ha [[Lannstefan]]. Hag yma an A38 ow treusi an Tamer yn [[Essa]] hag ystynna dhe gyrghynn Bosvenegh; yma an A390 ow kesunya an A38 gans [[Sen Ostell]] ha Truru. Yma linenn hyns-horn yntra Aberplymm ha Pennsans, gans skorennow dhe Dewynn Pleustri hag Aberfal.
