'''Himnusz'''

''A magyar nép zivataros századaiból''

Isten, áldd meg a magyart<br>
Jó kedvvel, bőséggel,<br>
Nyújts feléje védő kart,<br>
Ha küzd ellenséggel;<br>
Bal sors akit régen tép,<br>
Hozz rá víg esztendőt,<br>
Megbűnhődte már e nép<br>
A múltat s jövendőt!<br>

Őseinket felhozád<br>
Kárpát szent bércére,<br>
Általad nyert szép hazát<br>
Bendegúznak vére.<br>
S merre zúgnak habjai<br>
Tiszának, Dunának,<br>
Árpád hős magzatjai<br>
Felvirágozának.<br>

Értünk Kunság mezein<br>
Ért kalászt lengettél,<br>
Tokaj szőlővesszein<br>
Nektárt csepegtettél.<br>
Zászlónk gyakran plántálád<br>
Vad török sáncára,<br>
S nyögte Mátyás bús hadát<br>
Bécsnek büszke vára.<br>

Hajh, de bűneink miatt<br>
Gyúlt harag kebledben,<br>
S elsújtád villámidat<br>
Dörgő fellegedben,<br>
Most rabló mongol nyilát<br>
Zúgattad felettünk,<br>
Majd töröktől rabigát<br>
Vállainkra vettünk.<br>

Hányszor zengett ajkain<br>
Ozman vad népének<br>
Vert hadunk csonthalmain<br>
Győzedelmi ének!<br>
Hányszor támadt tenfiad<br>
Szép hazám, kebledre,<br>
S lettél magzatod miatt<br>
Magzatod hamvvedre!<br>

Bújt az üldözött, s felé<br>
Kard nyúlt barlangjában,<br>
Szerte nézett s nem lelé<br>
Honját e hazában,<br>
Bércre hág és völgybe száll,<br>
Bú s kétség mellette,<br>
Vérözön lábainál,<br>
S lángtenger fölette.<br>

Vár állott, most kőhalom,<br>
Kedv s öröm röpkedtek,<br>
Halálhörgés, siralom<br>
Zajlik már helyettek.<br>
S ah, szabadság nem virul<br>
A holtnak véréből,<br>
Kínzó rabság könnye hull<br>
Árvák hő szeméből!<br>

Szánd meg Isten a magyart<br>
Kit vészek hányának,<br>
Nyújts feléje védő kart<br>
Tengerén kínjának.<br>
Bal sors akit régen tép,<br>
Hozz rá víg esztendőt,<br>
Megbűnhődte már e nép<br>
A múltat s jövendőt!<br>

::::(Cseke, [[1823]]. [[Január 22|jan. 22.]])
