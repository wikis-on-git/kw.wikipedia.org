[[Restren:Carbon atom (Bohr model).png|skeusennik|Model Bohr a atom [[Karbon]] gans 6 proton, 6 newtron ha 6 elektron.]]
'''Atom''' yw tamm a vater pur vyghan. Yma lies eghen a atom gans aga hanow, [[gronnedh]] ha braster aga honan. An re ma yw henwys [[Elven gymyk|elvennow kymyk]] hag yth yns i yn aray war an [[An Vosen Beriodek|vosen beriodek]]. Ensamplow a elvennow yw [[hidrojen]], [[karbon]], [[owr]], h.e. Devedhyans an ger atom yw a'n Hen [[Grew|Greka]]: ''a'' (di-, an-) ha ''temnein'' (treghi), ow styrya 'antreghadow'.

Braster poran a atomow a greg war an elven, mes an efander yw a 0.1 dhe 0.5 nanometer a-hys. Unn nanometer yw a-dro dhe 100,000 gweyth byghanna ages ledander blewen dhenel. Ytho, anweladow yw atomow heb toulys arbennik.

Atomow a yll junya war-barth dhe wul [[Molekul|molekulow]]. Rag ensampel, dew atom hidrojen hag unn atom [[oksyjen]] a wra kesunya dhe wul molekul [[dowr]]. Dasoberyans [[Kymystry|kymyk]] yw hemma.

Atomow yw gwrys a teyr eghen a berthygel munys: proton, newtron hag elektron. An protonow ha'n newtronow yw moy poos ha gortos yn kres an atom, henwys an [[sprusen]] (po hasen po bewesen). Yn kerghyn an sprusen yma komolen a elektronow skav hag yw tennys dhe'n protonow y'n sprusen dre fors elektrotennvenek awos bos kargow tredanek konter dhedha.

An niver a brotonow yn atom a styr py elven gymyk yw; an niver ma yw henwys y 'niver atomek'. Rag ensampel, yma unn proton dhe hidrojen ha 16 proton dhe [[Sulfur|loskven]]. Awos bos gronnedh a newtronow ha protonow mar gehaval, ha'n gronnedh a elektronow yw mar vyghan, y leverir bos an myns a protonow ha newtronow yn atom an 'gronnedh atomek' anodho.

Atomow a wra gwaya uskissa yn furv [[gas]] (awos aga bos rydh dhe waya) ages yn furv [[lin]] po [[soled]].
