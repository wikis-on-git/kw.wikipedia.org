{{Taklow| fetchwikidata=ALL | suppressfields= * | image2 = O-TableImage.svg }}

Elven gymyk yw [[Oksyjen|'''oksyjen''']], niver 8 y'n [[An Vosen Beriodek|Vosen Beriodek]]. Y furvell gymyk yw '''O'''. An hanow a dheu dhyworth an geryow [[Grew|Greka]] ''oxy genes'', ow styrya furvya trenken. Oksyjen yw an elven tressa moyha pals y'n [[Ollvys]], wosa [[hidrojen]] ha [[heliom]]. Y'n [[System howlek|Kevreyth Howlek]], anusadow yw an Norvys drefen bos kemmys oksyjen y'n ayrgylgh (arwodh sur a vewnans, drefen bos furvyes gans [[lughwrians]]). 

Essensek yw oksyjen drefen y vos rann a [[TDN|DNA]]ha kesstoffow erel posek dhe vewonieth. Yma edhomm dhe pub eneval a oksyjen rag anella. Nans yw a-dro dhe 2.4 bilvil bledhen an nivel oksyjen y'n ayrgylgh a dhallathas sevel y'n Hwarvos Oksidysans Meur. Eghennow nowydh a usyas lughwrians dhe askorra oksyjen. An oksyjen o gwenon dhe'n cyanobakteria hag a vewa kyns. Ny yll den anella pan vo le ages 17% oksyjen y'n ayrgylgh. Mes re oksyjen yw peryllus ynwedh, yn arbennek dhe sedhoryon downvor, neb a yll kavos ''the bends''.

Joseph Priestley (1733-1804) a veu an kynsa dhe dhiskrifa oksyjen yn mis Est 1774. Ev a fogellas howlsplann war verkurik oksid (HgO), ha kuntel an gass hag a veu askorrys. Carl Wilhelm Scheele (1742-1786), kymygydh a [[Sweden]], a wrug devnydhya an unn method diw vledhen kyns henna, mes ny skrifas derivas. Yn mis Gwynngala 1774 ev a skrifas lyther dhe Antoine Lavoisier (1743-94) yn [[Pow Frynk]] a-dro dhe'y dhiskudhyans. Ny leveris Lavoisier ev dhe dhegemeres an lyther. Priestley a vysytyas Lavoisier yn mis Hedra 1774, ha ny leveris Lavoisier a-dro dhe henna hwath. Mes Lavoisier a gonvedhas diskudhyans oksygen dhe dhisprevi tybieth ''phlogiston''. Lavoisier a brovyas an hanow ''oxygene'' rag an elven.

Askorrys yw 100 milvil tonnas a oksyjen dhyworth an ayr pub bledhen, po dhyworth ayr linyel po devnydhya ridrow zeolit dhe sugna'n [[nitrojen]] dhyworth an ayr. Usys yw an brassa rann a'n oksyjen dhe wul dur (55%) po y'n diwysyans kymyk (25%). Usys yw mynsow le yn klavjiow, dyghtya [[dowr]], fusennow ha treghi alkenyow. An diwysyans kymyk a dhasober oksyjen gans ethylen dhe wul ethylen oksid, hag yn y dro dhe wul lin gorthrew, polyester ha gwiasow dillas.

Monow [[silikon]]-oksyjen a gomprehend an brassa rann a groghen an Norvys, war-barth oksidow elvennow erel. Oksyjen y'n ayrgylgh ughel a wari rann bosek yn y furv ozon (O<sub>3</sub>). An ozon a wra sugna [[An Spektrum Elektrotennvenek|dewynnyans ugh-violet]], ow kwitha enep an Norvys rag an dewynnyans peryllus ma. Klorofluorokarbonow o kudyn meur dhe'n Nivel Ozon, mes lettyes ens gans an Protokol Montreal yn 1987.

Poos atomek yw 15.99, y boynt teudhi yw -218°C ha'y boynt bryjyon yw -183°C. Y dhosedh yw 1.43 gramm an liter. Gass diliw, anvlasus yw oksyjen. Glas yw liw lin oksyjen. 

==Mirva==
<gallery class="center" widths="175px" heights="150px">
Restren: PriestleyFuseli.jpg |skeusennik|Joseph Priestly
Restren: Carl_Wilhelm_Scheele_from_Familj-Journalen1874.png |skeusennik|Carl Wilhelm Scheele
Restren: Antoine_lavoisier.jpg |skeusennik|Antoine Lavoisier
Restren: Black-band_ironstone_(aka).jpg |skeusennik|Hornven bondys dhyworth oos an Hwarvos Oksidysans Meur
Restren: AirLiquideASU_plant,_Florida.jpg |skeusennik|Gweythva oksyjen yn Florida
Restren: Simple_face_mask.jpg |skeusennik|Visour bejeth
Restren: TechDiving_NOAA.jpg |skeusennik|Sedhor downvor
Restren: SpaceX_Falcon_9_with_Dragon_COTS_Demo_1_during_static_fire_test.jpg |skeusennik|Fusen owth usya oksyjen avel keunys
Restren: Ozone_2001sept17_lrg.jpg |skeusennik|An toll y'n Nivel Ozon
</gallery>

[[Klass:Elvennow kymyk]]
