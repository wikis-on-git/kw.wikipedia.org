{{Taklow| fetchwikidata=ALL | suppressfields= * | image2 = Mg-TableImage.svg }}

Elven gymyk yw [[Magnesiom|'''magnesiom''']], niver 12 y'n [[An Vosen Beriodek|Vosen Beriodek]]. Y furvell gymyk yw '''Mg'''. An hanow a dheu dhyworth ''Magnesia'', rann a [[Pow Grek|Bow Grek]] a'n est, hag yn y dro dhyworth hanow an looth koth ''Magnetes''.

Elven essensek dhe bub tra byw yn ogas, marnas nebes [[hwesker]]. Essensek yw yn arbennek dhe blansow, awos magnesiom yw yn kres an molekulen klorofyl. An rann vrassa dhe vagnesiom yw y'n eskern. Ev a wra peswar gweythres: ev a rewl gwayans kesstoffow dre genennow, yth yw rann a voy ages kans ensaym, usys yw dhe dhrehevel [[Protin|protinyow]], ha usys yw yn hevelepi [[TDN|DNA]]. Kevys yw y'n rann vrassa a vosow, yn arbennek know, panes ha choklet, hag yma nivelyow ughel yn nebes sortow a gorev.

Usys yw magnesiom yn medhegneth avel fysyk lowsya (holanow Epsom yw magnesiom sulfat), po dhe wellhe drog torr (leth Magnesia yw magnesiom hidroksid). Yn [[Nessa Bresel an Bys]], usys o milvilyow a danbellennow magnesiom dhe dhalleth tanow yn citys [[Europa]]. Unweyth magnesiom a dhalleth leski, analladow yw dhe lettya an flammow marnas y worheli gans tewes.

Yn hav 1618 yth esa seghter euthyk yn [[Pow Sows]]. Pan gerdhas Henry Wicker dres Epsom Common, ev a welas bughes owth avoydya poll dowr. An dowr o pur hwerow, drefen holan ynno. Kyns pell, gerys-da o holanow Epsom dres Europa oll. An den kynsa dhe aswon bos magnesiom elven veu Joseph Black yn [[Karedin]], [[Alban]], yn 1755. An den kynsa dhe wul magnesiom pur ow [[Syr Humphrey Davy]], an Kernow, yn 1808, dre elektrolysans magnesiom oksid.

An monow moyha posek ow komprehendya magnesiom yw [[dolomit]] (calsiom magnesiom karbonat CaMg(CO<sub>3</sub>)<sub>2</sub>), ha magnesit (MgCO<sub>3</sub>). Askorrys yw dres 10 milvil tonnas an vledhen. Tommhes yw magnesit dhe wul magnesya (MgO). Keworrys yw magnesya dhe voos bughes, godeylyow, plastigow ha dhe wul bryckys a sev orth tomder. Askorrys yw 1.1 milvil tonnas dhe alkan magnesiom pub bledhen, dres 900,000 tonnas anedha yn [[China]]. Usys yw avel kesalkan gans 10% [[aluminiom]] dhe wellhe krevder ha'y allos dhe sevel orth kesknias (''corrosion''), dhe usya y'n diwysyans [[horn]] ha dur dhe gartha [[sulfur]] dhyworth an kemysk, hag ena y'n diwysyans kerri drefen y skavder.

Poos atomek magnesiom yw 24.30, y boynt teudhi yw 649°C ha'y boynt bryjyon yw 1090°C. Y dhosedh yw 1.74kg an liter. Alkan gwynn-arghansek, splann, nebes medhel yw magnesiom. Ev a lesk yn ayr, hag a dhasober gans dowr.

==Mirva==
<gallery class="center" widths="175px" heights="150px">
Restren: Mg sheets and ingots.jpg |skeusennik|Folennow magnesiom
Restren: Humphrey Davy Statue, Penzance, Cornwall.jpg |skeusennik|Imach Syr Humphrey Davy yn Pennsans
Restren: Mg alloy car engine blocks.jpg |skeusennik|Stockys jynnow diwros gwrys a vagnesiom
Restren: Thessaly.jpg |skeusennik|Tyller Magnesia
Restren: Magnesium_sulfate.JPG |skeusennik|Holanow Epsom
Restren: Pozalagua - harrobia - 01.jpg |skeusennik|Mengleudh dolomit
Restren: Joseph_Black_b1728.jpg |skeusennik|Joseph Black
Restren: Avro Lancaster 4000-lb HC bomb.jpg |skeusennik|Tanbellennow tan
</gallery>

[[Klass:Elvennow kymyk]]
