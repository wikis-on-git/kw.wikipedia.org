<div style="float: left; margin-right: 1em;">[[File:Aum.svg|100px|An lyther sans ''omkara'']]</div>

'''[[Hindoueth]]''' yw [[kryjyans]] dharmek ow talleth yn [[Eynda]]. Yma a-dro dhe 940 milyon a dhyskyblon y'n [[nor]], gelwys Hindouyon, ha 94 kansran anedha yn Eynda hag [[Asi Soth]]. Gnas arbennik a Hindoueth yw dyversita kryjyansow, praktisyow ha skryptors. Byttegyns, yma unnses yn mysk an dyffransow ma, del dheriv an linen ma a'n ''Ryg Veda'' (Lyver I, Hymna CLXIV, Gwers 46): एकम् सत् विप्राः बहुधा वदन्ति (treuslytherennans: ''Ekam Sat Viprā&#x1e25; Bahudhā Vadanti''; yn [[Kernewek]]: ''Onan yw an Gwir, mes an Dhothyon a's aswon avel Lies.'')

An ''Vedas'' yw hen skryptors an wonisogeth Eyndo-Aryanek. Yth yns i kuntelles hymnys ha dyskansow gwrys a-dro dhe'n vledhen 1000 kyns an [[Oes Kemmyn]], hag i holys hwath gans Hindouyon. Mes skryptors pals re devis a-dhia an oos Vedek, y'ga mysk kampolasow skyansek (r.e. an ''Upanishads'' ha ''Brahmanas'') ha dew vardhonek meur mythologiek, ''Mahabharata'' ha ''Ramayana''. Rann boosek an ''Mahabharata'' yw an ''Bhagavad Gita'', yn le'ma Kryshna ow tisplegya dhe Arjuna lies poynt selvenek a dybyans Hindou.
