{{Taklow| fetchwikidata=ALL | suppressfields= * | image2 = Cl-TableImage.svg }}

Elven gymyk yw [[Klorin|'''klorin''']], niver 17 y'n [[An Vosen Beriodek|Vosen Beriodek]]. An hanow a dheu dhyworth an ger [[Grew|Greka]] ''chloros'', ow styrya melynwyrdh. Peryllus ha dasoberus yw klorin, an elven hag a eksist avel molekulen Cl<sub>2</sub>, mes sad ha salow yw klorid, atom a glorin hag a geworras elektron, skrifys Cl<sup>-</sup>.

Essensek yw klorid (Cl<sup>-</sup>) dhe lies eghen, ow komprehendya tus, ha nebes anwenonek yw. Gass klorin (Cl<sub>2</sub>) yw fest gwenonek. Ev a wra effeythya lagasow ha skevens gans keskrunyans byghan, mar vyghan avel 3 rann an vilvil y'n ayr. Merwel yw anella ayr gans keskreunyans a 500 rann an vilvil rag pymp mynysen. Usys o yn [[Kynsa Bresel an Bys]] avel arv. 5000 a verwis dhyworto bys dhe dhevnydh maskow gass. Askorrys yw trenken hydroklorik y'n sagh boos dhe weres trethans boos.

Yma edhom dhe dus a 3g a glorid pub dydh. Komprehendys yw yn lies boos dyghtys avel holan ([[sodiom]] klorid, NaCl). 

Askorrys veu klorin rag an kynsa prys gans Carl Wilhelm Scheele yn Uppsala, [[Sweden]], yn 1774. Ev a dommhas trenken hydroklorik gans dioksid [[manganes]] dhe wul gass gwerek doos gans fler tagek. James Watt a dhiskudhas y kyllir usya klorin rag kanna. Usys yw hypoklorit sodiom hedhyw hwath yn chiow rag kanna ha glannhe. Askorrys yw moy ages 160 milvil tonnas pub bledhen. Usys yw avel kymygennow yn diwysyans (30%), PVC (klorid polyvinyl)(25%), purhe dowr (20%), teudhoryon (15%) ha dowrow kanna (10%). Usys veu klorin dhe burhe dowr y'n kynsa prys yn Maidstone, [[Pow Sows]], yn 1897 dhe dhigelmi tardh tarthen vrith (Sownsnek: typhoid). Erbynn hedhyw usys yw y'n keth fordh yn ollvysel. Awos hemma yma le a glevesow kepar ha tarthen vrith (Sowsnek: typhoid) , kolera (tarthen skit) ha fagel kenennow an ympynn (Sowsnek: ''meningitis'') y'n bys.

Klorin yw rann a lies kesstoff defolya: an ladher hwesker DDT, oyl ynjynorieth avel PCB ha gassys rewi aswonnys avel klorofluorokarbonow (CFC). Wosa diskudhyans effeyth CFCow war an Nivel Ozon, sinys veu an Protokol Montreal yn 1987 dh'aga hontrolya.

Poos atomek yw 35.47, y boynt treudhi yw -101°C ha'y boynt bryjyon yw -34°C. Gass melynwyrdh doos flerek yw. Pur dhasoberus yw gans elvennow erel.

==Mirva==
<gallery class="center" widths="175px" heights="150px">
Restren: Carl Wilhelm Scheele.jpg |skeusennik|Carl Wilhelm Scheele
Restren: Hw-watt.jpg |skeusennik|James Watt
Restren: Liquid Pool Chlorine.jpg |skeusennik|Klorin rag pollow neuvya
Restren: British gas attack at Montauban June 1916.jpg |skeusennik|Devnydh a gass yn Kynsa Bresel an Norvys  
Restren: Solna kislina.JPG |skeusennik|Trenken hydroklorik
Restren: 2,4-Dichlorophenoxyacetic-acid-3D-balls-2.png |skeusennik|Maynor rudhvelyn, ladher plansow
Restren: Largest ever Ozone hole sept2000.jpg |skeusennik|An toll y'n Nivel Ozon
</gallery>

[[Klass:Elvennow kymyk]]
