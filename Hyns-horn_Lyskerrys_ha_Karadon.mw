[[File:L&CR 1884.gif|thumb|215x215px|Mappa a'n hyns-horn yn 1884.]]
Hyns-horn moon yn [[Kernow]] o an Hyns-horn Lyskerrys ha Karadon a ygeris yn 1844. Byldyes o dhe garya kober, sten ha growan dhyworth aga devedhyansow war [[Bre Garn|Vre Garn]] dhe [[Dhowr an Woon]] rag treusworhelas dhe'n porth yn Logh ha gorhelas arvor. Yn kensa an [[Dowrgleudh Kesunyans Lyskerrys ha Logh]] o devnydhyes rag an treusworhelas ha diwettha an [[Hyns-horn Lyskerrys ha Logh]].

Pur sewen o an Hyns-horn Lyskerrys ha Karadon ha'n devynnans moon ow pumya, mes ev a gregas war an traffik-na. Pan an balyow ha mengleudhyow a dheklinyas, an hyns-horn a dheklinyas ynwedh. Wos'tiwedh an hyns-horn a dhifygyas yn arghansek. Yn 1909 prenys o gans [[Hyns-horn an West Bras]], mes niverys o y dhydhyow hag ev a dhegeas yn 1917. Kledhrennow ha pythyow an hyns-horn o removys rag an assay bell.
[[File:Mural in Liskeard - geograph.org.uk - 195963.jpg|thumb|220x220px|Mural a dhiskwa jynn an Hyns-horn Lyskerrys ha Karadon yn Bownder Pigmeadow yn Kres Lyskerrys.]]__TOC__

== An hyns-horn hedhyw ==
Lower a'n hyns-horn re dreusvewas bys hedhyw y'n furv a weliow kledhren, ponsow koth ha chiow shyndyes.
[[File:Disused railway bridge, Darite - geograph.org.uk - 66054.jpg|thumb|222x222px|Pons koth dhe Wonamena, ogas dhe Crow's Nest.]]
An gweli kledhren o distruys gans an fordh A38 ogas dhe Dhowr an Woon, mes moya a weli kledhren an hyns-horn a yll bos gwelys yntra Dowr an Woon ha Tremabe hag yntra Darith ha Karn Margh. Hyns-kerdhes da yw an hyns-horn koth war Vre Garn ha Goon Bre. Yma lower a hunyoryon koth war an hyns; lower anedhans i o gwrys a ven, mes gwrys a goos o nebes anedhans i war an hyns dhe [[Mengleudh an Geuswask|Vengleudh an Geuswask]]. 

Yma nebes kledhrennow koth y'n tregh dhe Vengleudh an Geuswask.
[[File:Cheesewring Quarry, 1979 - geograph.org.uk - 65967.jpg|thumb|221x221px|Kledhrennow koth dhe Vengleudh an Geuswask.]]
Tri phons an hyns-horn re dreusvewas ynwedh: Onan dhe Wood Hill, ogas dhe Moorswater; onan dhe Dremargh hag onan dhe Wonamena. Ny yllir kerdhes war an ponsow-ma awos diantel po war wlas brivedh yns; yma lowarth war an bons dhe Dremargh. Yth esa pons an hyns-horn dhe [[Menyon|Venyon]] ynwedh, mes destruys o yn Nessa Bell an Bys gans assay trenyans. Y hwyllir gweles unn pons dres an hyns-horn ogas dhe Corw's Nest yn tregh koth.

Yma chi koth a'n hyns-horn yn [[Sen Kler]] hwath, mes oll chiow erel an hyns-horn re beu distruys.

Unn dreusva re dreusvewas yntra Sen Kler ha Dowr an Woon, keles yn ke.
