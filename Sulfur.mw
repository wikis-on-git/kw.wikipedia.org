{{Taklow| fetchwikidata=ALL | suppressfields= * | image2 = S-TableImage.svg }}

Elven gymyk yw [[Sulfur|'''sulfur''']], niver 16 y'n [[An Vosen Beriodek|Vosen Beriodek]]. Y furvell gymyk yw '''S'''. An hanow a dheu dhyworth an ger [[Sanskrit]] ''sulvere'' po'n ger [[Latin]] ''sulfurium'', henwyn koth rag sulfur. Dell yw aswonnys sulfur mar hir, yma hanow rag sulfur yn ogas dhe bub yeth, avel ''brimstone'' yn [[Sowsnek]] (loskven y'n [[Kernewek]]), ''rikki'' yn [[Fynnek]] hag ''iwo'' yn [[Nihonek]]. 

Yma sulfur yn kalon an Norvys, a-dro dhe 5%. Yma dhe Io, loor [[Yow (planet)|Yow]], lies [[Tirfurv tektonek|loskvenydh]] hag a hwyja sulfur dres y enep. Pur bosek o sulfur yn istori a-varr an Norvys. Yth esa edhom dhe gorr-organedhow, ow triga ryb fenestri hidro-tesel y'n downvor, a gesstoffow sulfur kepar ha [[hidrojen]] sulfid (H<sub>2</sub>S). Dasoberoryon yntra hidrojen sulfid, ammonya ha molekulennow sempel [[karbon]] a wra efander a drenkennow amino.

Essensek yw sulfur dhe organedhow byw, yn arbennik dhe'n korf denel gan y vos rann a'n drenken amino methionin, pur essensek y'gan rewl voos. Nyns yw an elven sulfur wenonek, mes lies kesstoff sulfur yw gwenonek, kepar ha sulfur dioksid (SO<sub>2</sub>) ha hidrojen sulfid. Usys veu kesstoffow sulfur y'n termyn usi passyes avel medhegneth, kepar ha ''brimstone and treacle'' rag drog torr. Yma atomow sulfur yn nebes medhegnethow avel penicillin. Kawsys yw halitosis, drok anal, gans teyr molekulen sulfur, hidrojen sulfid, methyl mercaptan (CH<sub>3</sub>SH) ha dimethyl sulfid ((CH<sub>3</sub>)<sub>2</sub>S).

Kesrann veu sulfur a dan grek (''Greek fire''), usys gans an Emperoureth Byzantin. Y leverys dell allsa leski war ben an mor, ha tewlys veu orth gorholyon eskerens. Sulfur yw kesrann polter gonn ynwedh, ha gass ''mustard'' dhyworth [[Bresel Kynsa'n Bys]]. Kampollys yw sulfur pymthekgweyth y'n [[Bibel]], ow komprehendya an hwedhel a Sodom ha Gomorrah. Y hwer sulfur yn naturel ogas dhe loskvenydhyow (dres 50,000 a dus a oberi yn balyow sulfur war Mt Etna y'n 19ves kansvledhen). Yma lies moon sulfur, ''pyrite'' (po poder y'n [[Kernewek]]) yw [[horn]] sulfid, galena yw [[Plobm|plomm]] sulfid, ''cinnabar'' (po vermeyl y'n Kernewek) yw [[merkuri]] sulfid. Sulfatow kemmyn yw anhydrit ha gypsum ([[kalciom]] sulfat) hag epsomit ([[magnesiom]] sulfat).

Askorrys yw 50 milvil tonnas a sulfur pub bledhen. Pur bosek yw dhe'n diwysyans kymyk. Ev yw devnydh kriv trenken sulfurik, usys awosa dhe wul godeylyow, tardhoryon, paynt ha fybrow gwrys. Usys yw ynwedh dhe dhyghtya glus gwedhyn (''vulcanize rubber'') - diskudhys gans Charles Goodyear, dhe wul kestevyn gorth-gossen ha teudhoryon. Leski glow hag oyl a wra livra sulfur dioksid dhe ayrgylgh, hag a wra kawsya glaw trenk.

Poos atomek sulfur yw 32.07. Y boynt teudhi yw 113°C ha'y boynt bryjyon yw 444°C. Y dhosedh yw 2.1kg an liter. Dialkan yw sulfur, hag ev a eksist yn lies furv, an versyon orthorhombik melyn yw an moyha kemmyn.

==Mirva==
<gallery class="center" widths="175px" heights="150px">
Restren: Burning-sulfur.png |skeusennik|Sulfur a lesk gans flamm glas ha treylya rudh
Restren: Nearly_exhausted_sulphur_vat_from_which_railroad_cars_are_loaded,_Freeport_Sulphur_Co.,_Hoskins_Mound,_Texas,_1a35438v.jpg |skeusennik|Movya sulfur war hensyow horn
Restren: Io_highest_resolution_true_color.jpg |skeusennik|Io, loor Yow
Restren: Acid_rain_woods1.JPG |skeusennik|Effeyth glaw trenk
Restren: Car_tires.jpg |skeusennik|Bondennow kerri, gans glus gwedhyn dyghtys
Restren: Mount_Etna_2021_eruption.jpg |skeusennik|An loskvenydh Mt Etna yn [[Itali]]
Restren: 2_Pyrite_crystals.JPG |skeusennik|Gwrysow pyrit
Restren: BlackSmoker.jpg |skeusennik|Fenester hidro-tesel
</gallery>

[[Klass:Elvennow kymyk]]
