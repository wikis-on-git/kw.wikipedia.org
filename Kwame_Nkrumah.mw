{{Den|fetchwikidata=ALL|onlysourced=no|suppressfields=}}

'''Dr. Kwame Nkrumah''' (genys '''Francis Nwia-Kofi Ngonloma'''; 21 Gwynngala 1909 â€“ 27 Ebrel 1972) o [[Politegieth|politeger]], damkanydh politek ha gwlaseger domhwelek a [[Ghana|Gana]]. Ev o an kynsa pennvenyster ha lewydh a Gana, wosa ledya an Arvor Owr dhe anserghogeth a [[Breten Veur|Vreten Veur]] yn 1957. Ev a dybi meur a [[Afrika]] unys. 

Genys veu Nkrumah yn Nkroful, tre y'n Arvor Owr (gwlasva vretennek a dheuth ha bos Gana) dhe Kofi Ngonloma, gov [[owr]], hag Elizabeth Nyaniba, gwerthores. Ev eth dhe skol rag dyskadoryon yn [[Accra]], hag ena dos ha bos dyskador. Yn 1935 ev eth dhe Bennskol Lincoln y'n [[Statys Unys]]. Ev a dhyski a-dro dhe [[Kemynegoreth|gemynegoreth]]. Y [[adhyskans]] a besyas orth Pennskol [[Pennsylvani]] a 1939 dhe 1943.

Nkrumah a dhehwelas dhe'n Arvor Owr ha dalleth Parti Gwerin an Kuntelles (Convention People's Party). An 6ves a vis Meurth 1957, wosa deg bledhen a gaskyrgh rag anserghogeth, Nkrumah a veu stallys avel lewydh ha Gana a waynyas anserghogeth a rewl bretennek. Y rewl o [[Socyalieth|socyalydhek]] ha [[Kenedlegieth|kenedhlek]]. Ev a ros arghans dhe ragdresow kenedhlek rag diwysyans ha [[nerth]], displegyas kevreyth adhyskans krev ha kennertha [[gonisogeth]] pan-Afrika.

Nkrumah a ledyas mestrynses turontus yn Gana, awos ev dhe daga enebyans politek ha gul etholans nag o frank hag ewn. Nkrumah a veu removys yn 1966 gans an Konsel Livrans Kenedhlek (National Liberation Council). Wosa hemma, Nkrumah a vewas yn Conakry, [[Gyni]]. Ev a verwis yn Bucharest, [[Roumani]], an 27ves a vis Ebrel 1972, 62 y vloodh, a ganker an ragwagren.

{{unn k}}
{{Posek 1,000}}

[[Klass:Afrikans]]
[[Klass:Domhweloryon]]
[[Klass:Kenedhlogoryon]]
[[Klass:Lewydhyon]]
[[Klass:Mernansow 1972]]
[[Klass:Socyalydhyon]]
