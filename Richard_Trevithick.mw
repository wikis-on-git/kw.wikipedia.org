[[File:Trevithick Richard Linnell.jpg|thumb|162x162px|Richard Trevithick yn 1816 gans John Linnell.]]
Deviser hag ynjynor balweyth bretennek dhyworth [[Kernow]] o Richard Trevithick (13 Ebrel 1771 â€“ 22 Ebrel 1833). Genys o y'n golondir valweyth a Gernow, troghyes o Trevithick yn balweyth hag ynjynorieth dhyworth bloodh yowynk. Mab a valgapten, ev a berformyas yn trog y'n skol, mes ev a wrug mos ha bos ragresor a garyans ethen fordh ha kledhren a-varr. Y gevro mogha a bris o displegyans an kensa jynn-ethen gwaskedh ughel, ev a vyldyas an kensa jynn-ethenn hyns-horn skeul leun a oberas ynwedh. War 21 Hwevror 1804, an kensa viaj hyns-horn esa tennys gans lokomotyv byth a hwara pan dennas jynn-ethenn Trevithick heb hanow tren a-hys hyns-tram an [[Hornweythva Penydarren|Hornweythva Pen-y-darren]] yn [[Merthyr Tydfil]], [[Kembra]].

Trevithick a oberas tramor ynwedh; kusulyas balweyth yn [[Perou]] o hag ev a eksploryas rannow a [[Kosta Rika|Gosta Rika]]. Yth esa lower a boyntyow ughel hag is dhe'n oberen Richard Travithick, dhe unn poynt ev a enebas diswirans arghansek. Ev a soffras rivalyans krev a lower a ynjynoryon balweyth hag ethen yn y dhydh. Dhe benn y oberen, figur aswonys ha gordhyes o, mes ogas dhe benn y vewnans ev a dhileghas a'n lagas poblek. Y'n jydh hedhyw aswonys yw dhe'n klyghyow balweyth, ynjynorieth ha hyns-horn.

__TOC__

==Puffing Devil==
[[File:Replica of trevithick's "Puffing Devil" - geograph.org.uk - 1424283.jpg|thumb|202x202px|Replika a'n Puffing Devil, byldyes gans an Trevithick Society.]]
Yn 1801 Trevethick a vyldyas lokomotyv-fordh ethen war dyller ogas dhe'n Fore Street a-lemmyn yn [[Kammbronn]]. Trevithick a henwis y gocha 'Puffing Devil' (Jowl a hweth) ha war an jydh kyn Nadelik y'n bledhen na, ev a wrug y dhiskwedhes ha'y lewya yn-bann Fore Street ha dhe benn Bre Gammbronn, dhyworth Krowsgammbronn dhe'n wig a [[Tansys|Dansys]] gans hwegh trethyas war an kocha. An viaj ma a awenas an kan "Camborne Hill" (Bre Gammbronn).

Tri dydh diwettha, dres assays pella, an lokomotyv a derras wosa ev dhe bassya dres lonk y'n fordh. Dileghys o an koch yn-dann skovva gans y dan ow leski hwath ha'y vayni ow mos dhe'n diwotti ogas rag boos ha diwosow. Y'n kettermyn an dowr y'n galter a wrug bryjyon dhe-ves, an jynn a dommhas hag ev a dardhas ha veu distruys. Tevithick a dybis bos an problem error an mayni ha na'y dhesin.

Yn 1802 Trevithick a batentas y jynn-ethen gwaskedh ughel. Dhe brovya y dybyansow, ev a vyldyas jynn-kosel dhe'n gweythva gompani Coalbrookedale yn [[Shropshire]]. An jynn ma a herdhyas dowr dhe ughelder musurys dhe vusura'n ober esa gwug. An jynn a oberas dhe dhew-ugens bommenow pub mynysenn gans gwaskedh a 145 psi yn y galter.

== An Lokomotyv Pen-y-darren ==
Yn 1802, Trevithick a vyldyas jynn-ethen gwaskedh ughel dhe lewya morthol dhe'n Hornweythva Pen-y-Darren yn Merthyr Tyfil, Kembra Dyghow. Gans gweres a Rees Jones, arvethesik an hornweythva, ha gans menystrans Samuel Homfray, an perghen, ev a yskynnas an jynn war rosow hag y janjya dhe lokomotyv. Yn 1803, Trevithick a werthas y patentow rag y jynnow dhe Samuel Homfray.
[[File:Richard Trevithick 1804 Pen y Darren locomotive (6636003439).jpg|thumb|177x177px|Replika an lokomotyv Pen-y-Darren yn Abertawe.]]
Lokomotyv Trevithick a sordyas marth yn Homfray hag ev a wrug kenwostel gans hornmester aral, Richarch Crawshay. Ev a genwostlas 500 gynis y hyllas lokomotyv-ethen Trevithick tenna deg tonnas a horn a-hys an hyns-tram Merthyr Tydfil dhyworth Pen-y-Darren dhe Abercynon, pelder a 9.75 mildir (16 km). War 21 Hwevror 1804 an lokomotyv a dennas deg tonnas a horn, pymp kocha ha deg ha tri-ugens tus an pelder leun yn peswar eur ha pymp mynysenn. Y dooth kresek o 2.4 m/e (3.9 km/e).

Gwaynyes o an kenwostel, hag ev a dhiskwedhas y vos possybyl dhe denna kochow poos ow tevnydhya posow glenus ha lokomotyv-ethen galosek. Re boos o an lokomotyv hag ev a derras neb a'n kledhrennow awos desinyes ens i rag beghow mogha skav; ytho wosa kenwostel an hyns-tram dhe vos delergh dhe varghnell. Yth esa'n jynn gorrys war stockys hag eyldhallath y ober ow lewa an morthol.
[[File:Replica Trevithick locomotive - geograph.org.uk - 999268.jpg|thumb|223x223px|An replika owth oberi.]]
Replika an lokomotyv Pen-y-Darren veu byldyes an 1981 ha mos dhe'n Welsh Industrial and Maritime Museum (Gwithti a Arvor ha Diwysyans Kembrek) yn [[Kardydh]]; pan wrug hemma deges, an jynn a eth dhe'n National Waterfront Museum (Gwithti kenedhlek an glannow) yn [[Abertawe]]. An lokomotyv a ober lower a weythyow pub bledhen war 40 meter a gledhrennow dhe'n gwithti.
